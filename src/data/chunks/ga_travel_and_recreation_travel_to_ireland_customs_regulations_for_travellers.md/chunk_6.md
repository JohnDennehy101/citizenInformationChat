###  Taisteal go hÉirinn ó thíortha lasmuigh den AE

**Rialuithe airgid**

Ón 15 Meitheamh 2007 i leith, má tá tú ag dul isteach nó amach as an Aontas
Eorpach agus €10,000 nó níos mó in airgead tirim á iompar agat, ní mór duit
dearbhú a dhéanamh d’údarás Custaim an bhallstáit a bhfuil tú ag dul isteach
nó amach as. Faoi Rialachán (CE) 1889/2005, ní mór duit an dearbhú a lóisteáil
ag an aerfort, calafort nó teorainn talún trína bhfuil tú ag dul isteach san
AE - féach ‘Conas Iarratas a Dhéanamh’ thíos. Má tá tú ag taisteal chuig
Oileáin Mhuir nIocht nó Oileán Mhanann nó ar ais ní mór duit dearbhú a
dhéanamh freisin. Cuimsíonn airgead tirim:

  * Airgeadra i bhfoirm nótaí bainc nó boinn 
  * Dréachtaí bainc, seiceanna nó orduithe airgid i bhfoirm iompróra, formhuinithe gan srian nó le hainm an íocaí fágtha amach. 

Faoin [ Acht um Cheartas Coiriúil 1994 Alt 38(1)
](http://www.irishstatutebook.ie/1994/en/act/pub/0015/sec0038.html#zza15y1994s38)
arna leasú ag an [ Acht um Fháltais ó Choireacht (Leasú) 2005 Alt 20
](http://www.irishstatutebook.ie/2005/en/act/pub/0001/sec0020.html#sec20) , má
tá tú ag iompar ar a laghad €1,000 in airgead tirim, is féidir le hoifigeach
custaim an t airgead a thógáil agus a choinneáil siar. Ní mór don oifigeach
custaim údar réasúnta a bheith aige nó aici a chreidiúint gur fáltais ó
choireanna atá san airgead nó go bhfuil sé i gceist é a úsáid in iompar
coiriúil.

**Earraí**

Tá cead agat na hearraí sa tábla thíos a thabhairt go hÉirinn, (faoi réir
uasteorainneacha) má tá tú ag taisteal go hÉirinn ó aon tír lasmuigh den AE
(cuimsíonn sé seo na hOileáin Chanáracha, Oileáin Mhuir nIocht agus
Giobráltar).

D’fhéadfadh na hearraí atá i gceist a bheith ceannaithe saor ó dhleacht/ saor
ó cháin nó dleacht-íoctha/cáin íoctha lasmuigh den AE.

**Liúntais do thaistealaithe ó lasmuigh den AE**  
---  
**Earraí** |  **Uasmhéid ceadaithe**  
Toitíní  
Todóigíní  
Todóga  
Tobac  |  200   
100  
50  
250 gram  
Biotáillí (fuisce, vodca, jin srl.)  |  1 lítear   
Táirgí idirmheánacha (m.sh. seiris, pórt, fíon súilíneach, srl)  |  2 lítear   
Fíon gan súilíní  |  4 lítear   
Beoir  |  16 lítear   
Earraí eile (m.sh. bronntanais, cuimhneacháin, cumhráin, éadach srl.)  |  €430 Má tá tú 15 nó níos sine  €215 in aghaidh an linbh atá faoi 15 bliana d'aois   
  
Roinntear do liúntais táirgí tobac agus idirmheánacha ar bhunús codánach, .i.
tá cead agat 1/2 lítear biotáillí móide líotar amháin pórt a thabhairt
isteach, nó 100 toitín móide 50 todóigín.

Níl tú i dteideal liúntais alcóil ná tobac má tá tú faoi bhun 17 mbliana
d’aois.

Ní féidir le daoine atá ag taisteal le chéile mar ghrúpa a liúntais aonair a
cheangal le chéile chun earraí a cheannach.

Ba chóir duit aon admhálacha a choinneáil mar chruthúnas go bhfuil dleacht
agus cánacha íoctha agat.
