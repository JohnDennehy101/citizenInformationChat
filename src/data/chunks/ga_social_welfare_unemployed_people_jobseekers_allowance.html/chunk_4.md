###  Liúntas Cuardaitheora Poist agus obair

Chun Liúntas Cuardaitheora Poist a fháil, ní mór duit a bheith ag lorg obair
lánaimseartha – agus caithfidh tú a bheith in ann cruthúnas air seo a
thaispeáint don Roinn Coimirce Sóisialaí.

Má tá tú ag obair 3 lá sa tseachtain nó níos lú, féadfaidh tú Liúntas
Cuardaitheora Poist a fháil do na laethanta nach mbíonn tú ag obair. Mar sin
féin, ní mór duit a thaispeáint go bhfuil tú fós ag iarraidh obair
lánaimseartha a fháil.

Má laghdaíonn d’fhostóir do laethanta oibre go 3 lá sa tseachtain nó níos lú,
féadfaidh tú Liúntas Cuardaitheora Poist a fháil do na laethanta eile.

Ní mór duit fós na coinníollacha eile a bhaineann le Liúntas Cuardaitheora
Poist a chomhlíonadh, mar shampla an tástáil acmhainne a chomhlíonadh.
Imreoidh an t-ioncam a fhaigheann tú ón obair tionchar ar an méid Liúntas
Cuardaitheora Poist a gheobhaidh tú.

Má tá Liúntas Cuardaitheora Poist fadtéarmach á fháil agat (ar feadh níos mó
ná 15 mhí nó os cionn 390 lá) agus má ghlacann tú le hobair pháirtaimseartha
ar feadh níos lú ná 24 uair sa tseachtain, is féidir iarratas a dhéanamh ar an
Scéim Dreasachta Poist Pháirtaimseartha (PTJI). Ligeann an scéim seo duit
oibriú go páirtaimseartha agus liúntas seachtainiúil speisialta a fháil in
ionad d’íocaíochta cuardaitheora poist.

Tá tuilleadh eolais ar fáil inár ndoiciméad faoi conas a dhéantar ioncam ó
obair a mheas le haghaidh Liúntas Cuardaitheora Poist.

Má tá leanaí agat agus má chuireann tú stop le d’éileamh ar Liúntas
Cuardaitheora Poist nuair a thosaíonn tú ag obair, is féidir iarratas a
dhéanamh ar Dhíbhinn Teaghlaigh um Fhilleadh ar Obair.

Is féidir leas a bhaint as an Measúnóir ar Thairbhe na hOibre chun fáil amach
faoin mbealach a rachaidh sé i bhfeidhm ar d’ioncam má thosaíonn tú ag obair.
Ríomhann sé an méid iomlán a gheobhaidh tú má ghlacann tú le hobair
lánaimseartha agus cuirtear é seo i gcomparáid le d’íocaíocht cuardaitheora
poist.

**Féinfhostaíocht agus Liúntas Cuardaitheora Poist**

Má tá tú féinfhostaithe, seans go bhfuil tú i dteideal Liúntas Cuardaitheora
Poist, ag brath ar d’ioncam ó do ghnó. Is féidir tuilleadh eolais a fháil inár
ndoiciméad faoi fhéinfhostaíocht agus dífhostaíocht. Is féidir le feirmeoirí
féinfhostaithe atá ar ioncam íseal iarratas a dhéanamh ar Chúnamh Feirme.

**Ealaíontóirí agus Liúntas Cuardaitheora Poist**

Más ealaíontóir gairmiúil tú ar Liúntas Cuardaitheora Poist, féadfaidh tú a
bheith díolmhaithe ó ghníomhachtú sa mhargadh saothair don chéad bhliain atá
tú as obair. Ciallaíonn sé seo nach gá duit a thaispeáint go bhfuil tú ag lorg
oibre. Ligeann sé seo d’ealaíontóirí gairmiúla a fhaigheann Liúntas
Cuardaitheora Poist díriú ar a gcuid oibre ealaíne. Soláthraíonn an Roinn
Coimirce Sóisialaí [ liosta iomlán de na foirmeacha gairmiúla ealaíne a
chumhdaítear (pdf)
](https://www.gov.ie/pdf/?file=https://assets.gov.ie/27311/cbcb43e3c0144fa8bb145fe997f2324b.pdf#page=1)
.
