###  Iarratas a dhéanamh ar ordú

Le hordú sábháilteachta nó urchoisc a fháil, caithfidh tú freastal ar
éisteacht sa Chúirt Dúiche. Fad a bhíonn tú ag feitheamh leis an gcúirt
éisteacht le d’iarratas, is féidir leis an gcúirt ordú láithreach a thabhairt
duit.

I gcás éigeandála, ceadaítear in Acht 2018 do chomhalta den Gharda Síochána
iarraidh ar an tSeirbhís Chúirteanna suí speisialta lasmuigh d’uaireanta a
chur ar siúl sa Chúirt Dúiche do dhuine a lorgaíonn ordú urchoisc eatramhach,
ordú cosanta nó ordú urchoisc éigeandála.

Is féidir ordú sábháilteachta nó ordú urchoisc a athnuachan trí iarratas a
dhéanamh ar ordú breise sula n-éagfaidh an ceann deireanach.

Tugtar liosta tosca isteach in Acht 2018 ar féidir leis an gcúirt breithniú a
dhéanamh orthu nuair a bhíonn cinneadh á dhéanamh faoi iarratas ar ordú
foréigin teaghlaigh (ordú sábháilteachta, cosanta nó urchoisc). Áirítear leis
an liosta seo:

  * Stair foréigin ag an bhfreagróir i dtreo an iarratasóra nó aon duine chleithiúnaigh 
  * Méadú ar thromchúise nó ar mhinicíocht an fhoréigin i dtreo an iarratasóra nó a leanaí 
  * Leanaí a nochtadh d’fhoréigean a dhéanann an freagróir in aghaidh an iarratasóra nó leanbh eile 
  * Stair chruálachta in aghaidh ainmhithe 
  * Mí-úsáid substaintí (alcól san áireamh), ag an bhfreagróir, an t-iarratasóir nó duine cleithiúnach 
  * Aois agus dóigh shláinte (toircheas san áireamh) an iarratasóra nó aon duine chleithiúnaigh 
