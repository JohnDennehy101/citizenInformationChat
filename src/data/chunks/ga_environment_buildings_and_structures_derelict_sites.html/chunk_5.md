###  Tobhach ar Láithreáin Thréigthe

Más úinéir tú ar talamh uirbeach atá ar Chlár na Láithreán Tréigthe, ní mór
duit tobhach bliantúil a íoc leis an údarás áitiúil – féach ‘Rátaí’ thíos.
Féadfaidh an tAire Tithíochta, Pleanála, Pobail agus Rialtais Áitiúil
limistéar ar bith a rangú mar limistéar uirbeach, a fhad agus nach cuid de
chontae nó de bhuirg eile é.

Mura n-íocann tú an tobhach ar láithreáin thréigthe laistigh de 2 mhí ón
bhfógra a fháil, agus mura bhfuil comhaontú déanta agat leis an údarás
áitiúil, gearrfar ús ar an méid iomlán ag ráta 1.25% sa mhí nó sa chuid de
mhí. Is féidir leis an údarás áitiúil tú a thabhairt chun na cúirte chun an
méid seo a aisghabháil, más gá.

Má bhaintear an láithreán de Chlár na Láithreán Tréigthe, ríomhfaidh an
t-údarás áitiúil méid an tobhaigh atá fós le híoc agat, bunaithe ar líon na
laethanta atá fágtha sa bhliain airgeadais. Eiseofar aisíocaíocht nó fógra
íocaíochta gan íoc chugat ansin.

Ciallaíonn aon athrú ar luacháil na talún go dtiocfaidh athrú ar an tobhach a
bhaineann leis an talamh sin freisin. Má laghdaítear an luach, déanfaidh an
t-údarás áitiúil an méid a athríomh de réir na luachála nua agus aisíocfar
barrachas ar bith atá íoctha agat, más gá. Má mhéadaítear luach na
réadmhaoine, tá an t-údarás áitiúil i dteideal an tobhach a éileamh ar mhéid
an mhéadaithe.

Má tá an t-údarás áitiúil sásta go bhfuil sé ar intinn agat an réadmhaoin a
fhorbairt, agus go bhfuil cead pleanála tugtha don fhorbairt seo, is féidir
dul faoi bhanna seachas an tobhach ar láithreáin thréigthe a íoc. Is
ráthaíocht é an banna seo atá daingnithe le banc nó cuideachta árachais, a
dhearbhaíonn go n-íocfar gach tobhach ar láithreáin thréigthe atá dlite ar an
réadmhaoin mura gcuirtear an scéim atá beartaithe (nó scéim chomhchosúil) i
gcrích laistigh de 5 bliana.
