###  Imeachtaí breithiúnacha

Tá sé de chumhacht nó de “dhlínse” ag an [ Ard-Chúirt ](/ga/justice/courts-
system/high-court/) aon dlí nó cuid de dhlí nach bhfuil ag luí leis an
mBunreacht a chur ar ceal. Ciallaíonn sé sin gur féidir imeachtaí a
thionscnamh san Ard-Chúirt má chreideann tú go sáraíonn dlí an Bunreacht nó go
sáraíonn sé do chearta bunúsacha. Féadfar dúshlán a thabhairt d’Acht nár
tugadh feidhm fós dó más rud é gur féidir ordú a dhéanamh uair ar bith le
feidhm a thabhairt dó. Caithfear fógra faoi na himeachtaí a sheirbheáil ar an
[ Ard-Aighne ](/ga/government-in-ireland/how-government-works/national-
government/the-attorney-general/) .

Má tá tú chun dúshlán na reachtaíochta a thabhairt ar an ábhar nach luíonn sí
leis an mBunreacht ní mór duit a léiriú go bhfuil “dóthain leasa” agat sna
himeachtaí, .i. go bhfuil tionchar ag an reachtaíocht ort ar bhealach éigin.
Ní mór duit a chruthú freisin go bhfuil cás inargóinte agat, is é sin, go
bhfuil bunús le do chás.

Déanfaidh an Ard-Chúirt an reachtaíocht atá i gceist a scrúdú agus tabharfaidh
sí breith an luíonn sí leis an mBunreacht nó nach luíonn. Má chinneann sí nach
bhfuil an reachtaíocht ag luí leis an mBunreacht féadfaidh sí an dlí nó an
chuid de nach bhfuil ag luí leis an mBunreacht a neamhniú nó a chealú.

Féadfar achomharc a dhéanamh chun na Cúirte Uachtaraí faoi chinneadh na hArd-
Chúirte.
