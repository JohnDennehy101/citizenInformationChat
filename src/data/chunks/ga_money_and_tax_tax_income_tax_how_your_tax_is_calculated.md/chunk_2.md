##  Réamhrá

Tá beagnach gach ioncam faoi dhliteanas cánach. Déanann d’fhostóir cáin ar
ioncam a thuilleann tú ón bhfostaíocht a asbhaint ó do phá thar ceann na
gCoimisinéirí Ioncaim. Tugtar Íoc Mar A Thuillir (ÍMAT) air seo.

Braitheann méid na cánach ioncaim ar d’ioncam agus ar do chúinsí pearsanta. Tá
[ faoisimh ó cháin ioncaim ](https://www.citizensinformation.ie/en/money-and-
tax/tax/income-tax-credits-and-reliefs/) ar fáil a fhéadfaidh an méid cánach a
chaithfidh tú a íoc a laghdú.

Cáin eile ar d’ioncam is ea an Muirear Sóisialta Uilíoch (MSU). Gearrtar é ar
d’ioncam comhlán, is é sin, méid d’ioncam sula mbaintear amach asbhaintí mar
ranníocaíochtaí pinsin nó [ ÁSPC
](https://www.citizensinformation.ie/en/social-welfare/irish-social-welfare-
system/social-insurance-prsi/social-insurance/) . Ní laghdaíonn creidmheasanna
cánach nó faoiseamh cánach (seachas liúntais chaipitiúla áirithe) an méid MSU
a chaithfidh tú a íoc. Faigh tuilleadh eolais faoin [ Muirear Sóisialta
Uilíoch ](https://www.citizensinformation.ie/en/money-and-tax/tax/income-
tax/universal-social-charge/) .

**Ioncam a mheasúnaítear le haghaidh cánach**

Faoin gcóras ÍMAT, gearrtar cáin ioncaim ar gach pá, táille, sochar, brabús nó
pinsean agus formhór na gcineálacha úis. Tá cáin iníoctha ar thuillimh de gach
cineál a eascraíonn as d’fhostaíocht (lena n-áirítear, mar shampla, bónais,
ragobair, pá neamhairgid nó [ sochar comhchineáil
](https://www.citizensinformation.ie/en/money-and-tax/tax/income-tax/taxation-
of-benefits-from-employment/) ).

D’fhéadfadh airgead a fhaigheann tú nach bhfuil faoi dhliteanas cáin ioncaim a
bheith faoi dhliteanas cánacha eile. Má fhaigheann tú bronntanais nó
oidhreachtaí, b’fhéidir go mbeidh ort [ Cáin Fáltas Caipitiúil
](https://www.citizensinformation.ie/en/money-and-tax/tax/capital-
taxes/capital-acquisitions-tax/) a íoc. Má dhíolann tú sócmhainní ar nós
réadmhaoine nó scaireanna b’fhéidir go mbeidh ort [ Cáin Gnóthachan Caipitiúil
](http://www.revenue.ie/en/tax/cgt/leaflets/cgt2.html) a íoc.
