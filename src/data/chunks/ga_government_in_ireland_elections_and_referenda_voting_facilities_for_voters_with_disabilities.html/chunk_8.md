###  Teimpléad de pháipéar ballóide a úsáid

Gléas trédhearcach plaisteach é páipéar ballóide teimpléid a chuirtear ar
bharr páipéar ballóide. Tá cló ardaithe agus Braille ar an teimpléad, chun gur
féidir le daoine ar a bhfuil lagú amhairc vóta a chaitheamh gan chúnamh. Is
féidir leat an rogha seo a úsáid má tá lagú amhairc ort agus mura mian leat go
gcabhróidh compánach nó oifigeach ceannais leat chun do pháipéar ballóide a
mharcáil.

Úsáidtear an teimpléad le huimhir Shaorghlao a shainaithníonn na hiarrthóirí i
do cheantar. Más mian leat éisteacht leis an eolas seo roimh lá na vótála, is
féidir leat an uimhir ghutháin a fháil ó d’údarás áitiúil nó do Cheann
Comhairimh. Is féidir leat éisteacht leis an eolas roimh lá na vótála chun go
mbeidh cur amach agat air agus/nó is féidir leat úsáid a bhaint as do ghuthán
póca chun glaoch ar an uimhir fad a bhíonn tú san urrann vótála.

Tá páipéar ballóide teimpléid ar fáil ag gach stáisiún vótála. Má insíonn tú
don oifigeach ceannais gur mhaith leat teimpléad a úsáid, tabharfar páipéar
ballóide duit a bhfuil an teimpléad ceangailte leis.

Úsáidtear cló ardaithe agus Braille leis na hoscailtí sa teimpléad a
shainaithint atá ag na háiteanna céanna leis na cearnóga ar an bpáipéar
ballóide. Déanann tú do roghanna a mharcáil ar an bpáipéar ballóide faoin
teimpléad. Tá flapa os cionn gach oscailte, chun gur féidir leat an flapa a
dhúnadh nuair a bhíonn cearnóg marcáilte agat. Nuair a chríochnaigh tú an
páipéar ballóide a mharcáil, is féidir leat é a bhaint ón teimpléad, é a
fhilleadh agus é a chur sa bhosca ballóide ar an ngnáthbhealach.

Cuireann an Roinn Tithíochta, Rialtais Áitiúil agus Oidhreachta eolas ar fáil
faoin teimpléad a úsáid. Tá níos mó sonraí ar fáil ar na teimpléid ar ncbi.ie.
