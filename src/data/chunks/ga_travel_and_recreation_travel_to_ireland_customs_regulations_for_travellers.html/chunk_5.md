###  Taisteal go hÉirinn ón AE

**Rialuithe airgid**

Níl aon srian in Éirinn ar an méid airgid is féidir leat a hiompar i nó amach
as an tír, agus iad ag taisteal laistigh den AE. Mar sin féin, faoin [ Acht um
Cheartas Coiriúil 1994 Alt 38(1)
](http://www.irishstatutebook.ie/1994/en/act/pub/0015/sec0038.html#zza15y1994s38)
arna leasú ag an [ Acht um Fháltais ó Choireacht (Leasú) 2005 Alt 20
](http://www.irishstatutebook.ie/2005/en/act/pub/0001/sec0020.html#sec20) , má
tá tú ag iompar ar a laghad €1,000 in airgead tirim, is féidir le hoifigeach
custaim an t airgead a thógáil agus a choinneáil siar. Ní mór don oifigeach
custaim údar réasúnta a bheith aige nó aici a chreidiúint gur fáltais ó
choireanna atá san airgead nó go bhfuil sé i gceist é a úsáid in iompar
coiriúil.

**Dleachtanna máil agus CBL ar earraí**

Ón 30 Meitheamh, 1999, tá deireadh curtha le díol earraí saor ó dhleacht taobh
istigh den Aontas Eorpach (AE). Ciallaíonn sé seo nach mbeidh tú ábalta earraí
atá saor ó dhleacht mháil agus ó CBL (cáin bhreisluacha) a cheannach a
thuilleadh má tá tú ag taisteal taobh istigh den AE. Beidh aon earraí a
cheannaíonn tú taobh istigh den AE, (seachas bia, deoch agus táirgí tobac i
gcomhair tomhaltais ar bord) faoi réir ghnáth rátaí dleacht mháil agus CBL
anois. Leanfar le díolacháin saor ó dhleacht mar a bhí roimhe sin, má tá tú ag
taisteal chuig ceann scríbe lasmuigh den AE.

**Earraí ceannaithe i dtír eile san AE**

Ní ghearrfar aon dleacht nó CBL breise ort ar cheannacháin ar a bhfuil an
dleacht agus an CBL íoctha (mar shampla, earraí a ceannaíodh i siopaí,
ollmhargaí srl.) i dtír eile de chuid an AE, chomh fada is gur i gcomhair
d’úsáid phearsanta féin atá na hearraí.

Má tá do cheannacháin cothrom le nó níos ísle ná na méideanna atá leagtha síos
sa tábla thíos, is iondúil go bhféachfar orthu mar earraí i gcomhair d’úsáid
phearsanta féin. Má théann tú thar na méideanna seo, d’fhéadfadh sé go mbeadh
ort a chruthú don lucht Custaim gur i gcomhair d’úsáid phearsanta féin atá na
hearraí.

**Liúntais alcóil agus tobac do thaistealaithe go hÉirinn ón AE**  
---  
**Earraí** |  **Uasmhéid ceadaithe**  
Toitíní  |  800   
Todóigíní  |  400   
Todóga  |  200   
Tobac  |  1 kg   
Biotáillí (fuisce, vodca, jin srl.)  |  10 lítear   
Táirgí idirmheánacha (m.sh. seiris, pórt, srl, gan fíon súilíneach san áireamh)  |  20 lítear   
Fíon (ní cheadaítear ach 60 lítear fíon súilíneach)  |  90 lítear   
Beoir  |  110 lítear   
  
Níl tú i dteideal liúntais alcóil ná tobac má tá tú faoi bhun 17 mbliana
d’aois.

Ba chóir duit aon admhálacha a choinneáil mar chruthúnas go bhfuil dleacht
agus CBL íoctha agat.

**Tabhairt isteach táirgí feola nó déiríochta**

Ní ceadmhach ach amháin táirgí a táirgeadh de réir rialacha an AE a allmhairiú
i gcomhair tomhaltais phearsanta. Mar threoir, níor chóir do na méideanna dul
thar 10 kg. Go hiondúil, bíonn na táirgí ar díol don phobal i dtír
thionscnaimh an AE, bíonn pacáistiú cuí orthu agus marc sláinte aitheantais de
chuid an AE orthu. Is éard atá i marc sláinte an AE ná stampa ubhchruthach le:

  * Cód na tíre ar an gcuid uachtarach, mar shampla, UK 
  * Uimhir cheadaithe sa lár 
  * Na ceannlitreacha EC (sonrú an Choimisiúin Eorpaigh) ar an gcuid íochtarach. 
