##  Cáin Gnóthachan Caipitiúil

Is éard is Cáin Gnóthachan Caipitiúil (CGC) ann ná cáin a ghearrtar ar an
ngnóthachan caipitiúil (brabús) a dhéantar ar dhiúscairt aon sócmhainne.
Meastar gur ioncam incháinithe é an difríocht idir an praghas a d'íoc tú ar an
tsócmhainn agus an praghas a dhíol tú air.

Ní hionann sócmhainn a dhiúscairt agus sócmhainn a dhíol ar airgead amháin.
Áirítear leis é a bhronnadh, é a mhalartú nó cúiteamh nó árachas a fháil dó.
Íocann an duine a dhéanann an diúscairt an cháin.

Tá aistrithe sócmhainní idir céilí nó páirtnéirí sibhialta díolmhaithe ó CGC.
Tá aistrithe sócmhainní idir céilí nó páirtnéirí sibhialta atá scartha
díolmhaithe ó CGC freisin má dhéantar an t-aistriú faoi chomhaontú idirscartha
nó faoi ordú cúirte.

Tá aistrithe sócmhainní idir céilí nó páirtnéirí sibhialta tar éis ordú cúirte
i leith foraithne colscartha nó foraithne scaoilte díolmhaithe ó CGC freisin.
Níl aistrithe tar éis foraithne a dheonú díolmhaithe mura n-ordaíonn an chúirt
iad.

Ba chóir do lánúineacha atá ag scaradh sainchomhairle chánach a lorg sula
ndéanann siad socruithe a bhfuil impleachtaí cánach gnóthachan caipitiúil acu.
