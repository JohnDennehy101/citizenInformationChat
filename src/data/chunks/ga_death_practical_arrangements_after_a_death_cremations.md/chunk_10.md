##  Rialacha agus rialacháin

Sular féidir leis an gcréamadh dul ar aghaidh, ní mór don dochtúir a
d’fhreastail ar an duine nach maireann an uair dheireanach foirm a chomhlánú.
Tá sé de cheangal ar an dochtúir freastail cinneadh a dhéanamh maidir le cibé
an ceart bás an duine a chur in iúl don chróinéir.

Ní mór do mholtóir leighis arna cheapadh ag an gcréamatóiriam an fhoirm seo a
athbhreithniú agus a dheimhniú go bhfuil siad sásta leis na pointí seo a
leanas:

  * D'fhéach an dochtúir freastail ar chorp an duine roimh an mbás agus ina dhiaidh. 
  * Táthar tar éis cúis an bháis a shainaithint 
  * Ní gá an cás a tharchur chuig an gcróinéir 
  * Níl cúis ar bith ann nár chóir an corp a chréamadh 

D’fhéadfadh deacrachtaí a bheith ann créamadh láithreach a shocrú má tá cúis
an bháis doiléir. I gcás mar seo, féadfaidh cróinéir Deimhniú Créamtha
Cróinéara a chomhlánú a ligeann don chréamadh dul ar aghaidh. I gcásanna
áirithe, tá sé de chumhacht ag Ceannfort de chuid an Gharda Síochána stop a
chur le créamadh.

Níl aon reachtaíocht shonrach ann faoi láthair a bhaineann le créamadh in
Éirinn. In éagmais reachtaíochta ar leith, tá a gcóid eitice féin forbartha
agus á leanúint ag go leor créamatóiriamaí. Tá [ cód eitice
](https://www.mountjerome.ie/crematorium/code-of-ethics/) forbartha ag
Créamatóiriam Chnocán Iaróm, Reilig Ghlas Naíon agus Créamatóiriam an Oileáin
le cúnamh ón [ Institiúid Bainistíochta Reilige & Créamatóiriam (ICCM)
](https://www.iccm-uk.com/iccm/about-us/) , eagraíocht atá lonnaithe sa RA. Tá
go leor Créamatóiriamaí eile freisin, ar nós Chréamatóiriam Shionainne,
tiomanta don chód seo a leanúint.

Is féidir féachaint ar shuíomh gréasáin créamatóiriam féachaint an bhfuil an
cód eitice a leanann siad le feiceáil ann, nó seol ríomhphost chucu chun
tuilleadh eolais a lorg. Go ginearálta, bíonn a gcód cleachtais ar taispeáint
ag créamatóiriamaí ionas gur féidir é a fheiceáil nuair a thugtar cuairt air.
