##  Eolas

Déanann an sainmhíniú dlíthiúil ar luathfhágáil scoile tagairt do neamh-
rannpháirtíocht sa scoil sula sroichtear 16 bliana d'aois nó sula
gcomhlánaítear 3 bliana d'oideachas iarbhunscoile - cibé acu is déanaí.
Sainmhíniú níos sonraí do luathfhágálaithe scoile ná daoine a fhágann an córas
oideachais gan íosmhéid de 5 phas acu san Ardteistiméireacht nó cáilíocht atá
ar comhchéim. Tá míbhuntáiste sa mhargadh saothair ag daoine óga a fhágann
oideachas gan cháilíochtaí aitheanta agus tá siad i mbaol níos mó maidir le
bochtaineacht agus eisiamh sóisialta.

Tá roinnt scéimeanna curtha i bhfeidhm do dhaoine a bhfuil an scoil fágtha acu
cheana féin, agus gur mhaith leo feabhas a chur ar a gcuid oideachais agus
oiliúna. Is saoráidí oideachais neamhfhoirmiúla iad seo a dhíríonn ar
dheiseanna oideachais agus oiliúna ardchaighdeáin, ábhartha agus éifeachtach a
sholáthar lasmuigh den suíomh oideachais phríomhshrutha.
