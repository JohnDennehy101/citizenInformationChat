##  Conas ordú sábháilteachta nóurchoisc a fháil

Déantar formhór na n-iarratas ar orduithe foréigin teaghlaigh sa Chúirt
Dúiche. Is féidir leat aturnae a fhostú chun iarratas a dhéanamh thar do
cheann nó is féidir leat an t-iarratas a dhéanamh tú féin. B’fhéidir go mbeidh
tú i dteideal cúnamh dlí a fháil.

Inseoidh foireann Oifig na Cúirte Dúiche duit na foirmeacha a theastaíonn uait
le d’iarratas a dhéanamh. Má tá iarratas á dhéanamh agat ar ordú urchoisc nó
ar ordú sábháilteachta, socróidh cléireach na cúirte dáta cúirte d’éisteacht
chúirte. Tabharfar do thoghairm duit don éisteacht chúirte ag tráth
d’iarratais. Seolfar na foirmeacha chuig an bhfreagróir chun gur féidir leis
an bhfreagróir freastal ar an gcúirt ar lá na héisteachta. Ní theastaíonn
aturnae uait chun iarratas a dhéanamh, ach moltar go mbíonn ionadaíocht
dhlíthiúil agat i gcás éisteacht chúirte iomlán.

Má bhíonn cás éigeandála ann nó fad a bhíonn tú ag feitheamh le dul go dtí an
chúirt le hordú urchoisc nó ordú sábháilteachta a fháil, is féidir leat ordú
cosanta, nó ordú urchoisc eatramhach, nó ordú urchoisc éigeandála a fháil má
tá baol láithreach romhat nó roimh leanbh cleithiúnach i leith díobháil
shuntasach. Mura suífidh an Chúirt Dúiche ag an am is mian leat iarratas den
saghas sin a dhéanamh, is féidir le comhalta den Gharda Síochána a iarraidh go
socraíonn an tSeirbhís Chúirteanna suí speisialta na Cúirte Dúiche. Mura
dteastaíonn ordú cosanta nó ordú urchoisc eatramhach uait láithreach, is
féidir leat ceann a lorg ag aon tráth sula n-éistfear le do chás d’ordú
sábháilteachta nó ordú urchoisc.

Déantar cinneadh na cúirte a tháirgeadh i bhfoirm cáipéis scríofa ar a dtugtar
'ordú'. Má tá an freagróir i gcúirt nuair a dhéantar an t-ordú, meastar go
bhfuil fógra tugtha don fhreagróir agus seolann oifig na cúirte é chuig an
bhfreagróir sa ghnáthphost. i gcás ordú cosanta, ordú urchoisc eatramhach nó
ordú urchoisc éigeandála, áfach, is gnách go n-ordaíonn an chúirt go ndéanann
comhalta den Gharda Síochána an t-ordú sin a sheirbheáil ar an bhfreagróir.

Cuirfidh oifig na cúirte na Gardaí ar an eolas go ndearnadh an t-ordú trí
chóip a sheoladh chuig an stáisiún Gardaí áitiúil sa phost. Le haon mhoill ar
na Gardaí a chur ar an eolas a sheachaint, ba cheart duit glaoch ar an
stáisiún Gardaí láithreach i ndiaidh go ndearnadh an t-ordú, agus iad a chur
ar an eolas ar an ordú agus cóip a fhágáil leo (is féidir leat a cheadú dóibh
fótachóip de a dhéanamh). Seolfar cóip de d’ordú chuig ceannfort do stáisiúin
Ghardaí áitiúil sa phost cláraithe an lá dar gcionn.

Tá fáil ar eolas breise ar iarratas a dhéanamh agus ullmhú d’éisteacht chúirte
ar láithreán gréasáin na Seirbhíse Cúirteanna.
