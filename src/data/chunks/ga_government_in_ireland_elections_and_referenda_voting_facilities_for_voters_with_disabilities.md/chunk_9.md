##  Iarratas a dhéanamh ar vóta achaitheamh ón mbaile

Má chónaíonn tú sa bhaile agus má tá tú faoi mhíchumas fisiciúil nó má tá
breoiteacht ort a chuireann cosc ort ó fhreastal ar stáisiún vótála, is féidir
leat cáiliú do vóta a chaitheamh sa phost. Caithfidh tú iarratas a dhéanamh le
d’údarás áitiúil go gcuirfear san áireamh thú ar Liosta na Vótálaithe Poist.

Má chónaíonn tú in ospidéal, i dteach altranais nó ina mhacasamhail
d’institiúid agus má tá tú faoi mhíchumas fisiciúil nó má tá breoiteacht ort a
chuireann cosc ort ó fhreastal ar an stáisiún vótála, is féidir leat vóta a
chaitheamh ag an ospidéal nó ag teach altranais. Caithfidh tú iarratas a
dhéanamh le d’údarás áitiúil go gcuirfear san áireamh thú ar Liosta na
Vótálaithe Speisialta.

Má tá tú ar Liosta na Vótálaithe Poist nó Speisialta don bhliain reatha,
gheobhaidh tú foirm iarratais, de ghnáth, sa phost. Mura bhfaigheann tú, is
féidir leat ceann a íoslódáil ó checktheregister.ie. Tá foirmeacha ar fáil,
chomh maith, ó na húdaráis áitiúla, oifig an phoist, stáisiúin Ghardaí agus na
leabharlanna poiblí go léir. Déantar soláthar ar an bhfoirm iarratais do
theastas dochtúra, nach dteastaíonn, de ghnáth, ach do do chéad iarratas.

Caithfear iarratais atá le cuimsiú san liosta ábhartha a sheoladh chuig
d’údarás áitiúil. Caithfidh an t-údarás áitiúil d’iarratas a fháil faoi na
dátaí seo a leanas, ar a dhéanaí:

  * I gcás olltoghcháin, 2 lá i ndiaidh dháta díscaoilte na Dála 
  * I gcás fhothoghchán na Dála, 2 lá i ndiaidh dháta an ordaithe a cheapann lá na vótála 
  * I gcás toghcháin nó reifrinn eile, 22 lá (gan an Domhnach agus saoirí poiblí a áireamh) roimh lá na vótála 

Is féidir leat níos mó a léamh faoi seo inár gcáipéis ar chlárú chun vóta a
chaitheamh.
