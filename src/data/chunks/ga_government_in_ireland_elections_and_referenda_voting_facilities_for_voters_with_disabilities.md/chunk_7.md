###  Cúnamh a fháil ón oifigeach ceannais

Má tá tú faoi lagú amhairc nó faoi mhíchumas fisiciúil nó má tá deacracht
litearthachta agat a chuireann cosc ort vótáil gan chúnamh, is féidir leis an
oifigeach ceannais cabhrú leat an páipéar ballóide a mharcáil.

Téann an t-oifigeach ceannais agus na gníomhairí pearsanaíochta leat go dtí
áit sa stáisiún vótála nach féidir le comhrá ar gnáthghlór a chloisteáil ann.
(Ionadaí iarrthóra é gníomhaire pearsanaíochta a dhéanann maoirseacht ar an
vótáil agus a cabhraíonn le cosc a chur ar chionta toghcháin.)

Más gá, cuirfidh an t-oifigeach ceannais iontráil go dtí an stáisiún vótála ar
fionraí agus déanfaidh siad daoine a bhaint den áit, lena chinntiú nach féidir
le duine ar bith do rogha vótála a chloisteáil. Tá na gníomhairí
pearsanaíochta ann mar fhinnéithe lena chinntiú go leanann an t-oifigeach
ceannais do threoracha. Faoi mar a bhíonn i gceist le gach duine atá bainteach
i vótáil, tá oibleagáid reachtúil ann ar ghníomhairí pearsanaíochta do vóta a
choimeád rúnda.

Fiafraíonn an t-oifigeach ceannais díot cén vóta ba mhaith leat a chaitheamh
agus déanann siad do roghanna a mharcáil ar an bpáipéar ballóide de réir do
rogha. Léifidh siad aon eolas ón bpáipéar ballóide a m’fhéidir go mbeidh ort a
chloisteáil chun do chinneadh a dhéanamh. Cuireann siad an páipéar ballóide
isteach sa bhosca ballóide ansin.

Cuirtear cosc sa dlí ar oifigeach ceannais ó ghníomhú ar aon treoracha scríofa
a fhaightear ó vótálaí. Is amhlaidh atá seo mar gheall go bhféadfadh gur
scríobh nó gur athraigh duine eile na treoracha agus ba dheacra a bheadh sé a
chinntiú go raibh do vóta á chaitheamh ar an mbealach a theastaíonn uait.

Más mian leat go gcabhróidh an t-oifigeach ceannais leat vóta a chaitheamh, ba
cheart duit cuairt a thabhairt ar an stáisiún vótála i bhfad sula ndúnfar é
istoíche. Ceadaítear sa dlí d’oifigeach ceannais iarraidh ar chúnamh a dhiúltú
i rith an dá uair an chloig dheireanacha vótála dá gcuirfeadh cabhrú le
toghthóir amháin cosc ar dhaoine eile ó vótáil. Ní bhaineann an srianadh seo
le vótáil ag compánach - is féidir cabhrú leat vóta a chaitheamh ag compánach
ag aon tráth i rith na n-uaireanta vótála.
