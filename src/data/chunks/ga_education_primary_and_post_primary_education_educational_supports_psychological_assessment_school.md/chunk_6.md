##  Leasanna do linbh a chosaint

Tá seirbhísí measúnaithe síceolaíochta i bhfeidhm chun gur féidir le leanaí a
bhfuil riachtanais foghlama speisialta acu tairbhe a bhaint as na hacmhainní
riachtanacha. Beidh eagla ar roinnt leanaí roimh chasadh le síceolaí, áfach.
Má thuigeann leanbh go bhfuil deacrachtaí ar scoil acu, b’fhéidir go
ndeimhneoidh an fhéidearthacht go gcasfaidh siad le síceolaí go bhfuil laige
acu. Ar an gcúis seo, níor cheart do scoil measúnú aonair a choimisiúnú ach má
tá siad cinnte dearfa go rachaidh an toradh chun sochair an linbh, tar éis
labhairt le tuismitheoirí an linbh.

Cuireann an SNSO comhairle ar fáil faoi cibé acu ar cheart nó nár cheart duit
a insint do do leanbh go ndéanfaidh síceolaí measúnú ar a riachtanais
foghlama.

Ar mhaithe le rúndacht do linbh a chosaint, ní thagraítear dóibh ach trína
n-inisealacha sa cháipéisíocht go léir a sheolann údaráis scoile ar aghaidh
chuig an SNSO.

Caithfidh gur bhain na síceolaithe go léir ar phainéal an SNSO imréiteach an
Gharda Síochána amach. Moltar freisin go mbuaileann comhalta d’fhoireann na
scoile isteach san agallamh measúnaithe uair nó dhó.

Ba cheart tabhairt faoi mheasúnú, de ghnáth, i scoil do linbh, áit a bhfuil
cur amach acu ar an timpeallacht. Seomra ar leith sa phríomhfhoirgneamh agus i
ngar d’oifig na scoile é an t-ionad is fearr.
