##  Cad is Liúntas Breosla ann?

Is éard atá sa Liúntas Breosla ná íocaíocht a thugtar chun cabhrú leis an
gcostas a bhaineann le do theach a théamh le linn mhíonna an gheimhridh. Ní
íoctar é ach le duine amháin sa teaghlach.

De ghnáth tosaíonn séasúr an Liúntais Bhreosla ag deireadh mhí Mheán Fómhair
gach bliain agus críochnaíonn sé i mí Aibreáin. Cuireadh tús le séasúr an
Liúntais Bhreosla 2024/2025 Dé Luain an 23 Meán Fómhair 2024. Íocfar é ar
feadh 28 seachtaine (go dtí an 4 Aibreán 2025).

Is ionann an ráta reatha den Liúntas Breosla agus €33 in aghaidh na
seachtaine. Féadfaidh tú rogha a dhéanamh an Liúntas Breosla a fháil gach
seachtain nó é a fháil i 2 thráthchuid (cnapshuimeanna).

I séasúr an Liúntais Bhreosla 2024/2025, íoctar an chéad tráthchuid
chnapshuime i Meán Fómhair 2024. Íocfar an dara ceann i mí Eanáir 2025.
