###  Coinníollacha na ranníocaíochta ÁSPC

Íocann an Roinn Coimirce Sóisialaí Sochar Atharthachta le daoine a bhfuil líon
áirithe de ranníocaíochtaí íoctha ÁSPC acu ar a dtaifead árachais
shóisialaigh. Féadfaidh na ranníocaíochtaí ÁSPC a bheith ó fhostaíocht agus ó
fhéinfhostaíocht araon. Is iad na haicmí ÁSPC a chuirtear san áireamh i dtreo
Sochar Atharthachta A, E, H agus S (féinfhostaithe). Níl Sochar Atharthachta
iníoctha le comhaltaí atá ag fónamh sna Fórsaí Cosanta a íocann ÁSPC ar Aicme
H, áfach.

**Más fostaí thú,** caithfidh go bhfuil:

  * 39 seachtain de ÁSPC, ar a laghad, íoctha agat i rith na tréimhse 12 mhí roimh an gcéad lá de do shaoire atharthachta. 

Nó

  * 39 seachtain de ÁSPC, ar a laghad, íoctha agat ó thosaigh tú ag oibriú i dtosach agus 39 seachtain de ÁSPC, ar a laghad, íoctha agat nó curtha do shochar agat sa bhliain ábhartha chánach nó sa bhliain chánach díreach i ndiaidh na bliana ábhartha cánach. Mar shampla, má bheidh tú ag dul ar saoire atharthachta in 2024, is é 2022 an bhliain ábhartha chánach agus is í an bhliain ina dhiaidh sin 2023. 

Nó

  * 26 seachtain de ÁSPC, ar a laghad, íoctha agat sa bhliain ábhartha chánach agus 26 seachtain de ÁSPC, ar a laghad, íoctha agat sa bhliain chánach díreach roimh an mbliain ábhartha chánach. Mar shampla, má bheidh tú ag dul ar saoire atharthachta in 2024, is é 2022 an bhliain ábhartha chánach agus is í an bhliain roimhe sin 2021. 

Mura gcomhlíonann tú na coinníollacha ÁSPC seo agus má bhí tú féinfhostaithe
sular thosaigh tú ag oibriú mar fhostaí, féadfaidh tú do ranníocaíochtaí Aicme
S a úsáid chun cáiliú do Shochar Atharthachta – féach coinníollacha ÁSPC do
dhaoine féinfhostaithe thíos.

Bronntar [ ranníocaíochtaí nó creidmheasanna creidiúnaithe ](/ga/social-
welfare/irish-social-welfare-system/social-insurance-prsi/credited-social-
insurance-contributions/) ort go huathoibríoch nuair a bhíonn Sochar
Atharthachta á fháil agat. Bronntar creidmheasanna ar an ráta céanna leis an
ranníocaíocht deiridh a d’íoc tú. Cabhraíonn na creidmheasanna seo chun do
theidlíocht amach anseo do shochair agus pinsin leasa shóisialaigh a chosaint.

Má bhí fostaíocht inárachais agat roimhe seo i dtír atá cumhdaithe ag
Rialacháin an AE, féadfaidh tú do thaifead árachais sa tír sin a chur le do
ranníocaíochtaí Éireannacha ÁSPC chun cabhrú leat cáiliú do Shochar
Atharthachta in Éirinn. Caithfidh fostaíocht inárachais a bheith agat in
Éirinn agus caithfidh gur íoc tú do ranníocaíocht ÁSPC is déanaí in Éirinn. Tá
níos mó faisnéise ar fáil inár gcáipéis faoi  Ranníocaíochtaí árachais
shóisialaigh ón gcoigríoch a chomhcheangal.  .

**Má tá tú féinfhostaithe,** caithfidh fostaíocht inárachais a bheith agat
agus:

  * 52 seachtain de ranníocaíochtaí ÁSPC a bheith íoctha agat ar Aicme S sa bhliain ábhartha chánach. Mar shampla, má bheidh tú ag dul ar saoire atharthachta in 2024, is é 2022 an bhliain ábhartha chánach. 

Nó

  * 52 seachtain de ranníocaíochtaí ÁSPC a bheith íoctha ar Aicme S sa bhliain ábhartha chánach díreach roimh an mbliain chánach ábhartha. Mar shampla, má bheidh tú ag dul ar saoire atharthachta in 2024, is é 2021 an bhliain ábhartha chánach díreach roimh an mbliain ábhartha chánach. 

Nó

  * 52 seachtain de ranníocaíochtaí ÁSPC a bheith íoctha agat ar Aicme S sa bhliain chánach díreach i ndiaidh na bliana ábhartha cánach. Mar shampla, má bheidh tú ag dul ar saoire atharthachta in 2024, is é 2023 an bhliain chánach díreach i ndiaidh na bliana ábhartha cánach. 

Mura gcomhlíonann tú na coinníollacha ÁSPC seo agus má bhí tú i bhfostaíocht
inárachais sular thosaigh tús leis an bhféinfhostaíocht, féadfaidh tú do
ranníocaíochtaí ÁSPC (Aicme A, E agus H) a úsáid san fhostaíocht sin chun
cáiliú do Shochar Atharthachta – féach ranníocaíochtaí ÁSPC do dhaoine
fostaithe thuas.

Má tá tú i bhféinfhostaíocht inárachais, ní bhronntar ort ranníocaíochtaí
creidiúnaithe ná creidmheasanna go huathoibríoch nuair a bhíonn Sochar
Atharthachta á fháil agat. Ní dhéantar duine féinfhostaithe a eisiamh go
sonrach ó chreidmheasanna fostaíochta. Féadfaidh tú cáiliú do chreidmheasanna
má chomhlíonann tú na coinníollacha. Mar shampla, cháileodh iarratasóir ar
Shochar Atharthachta atá féinfhostaithe anois ach a bhí fostaithe in 2021 do
chreidmheasanna. Mura mbeidís ach féinfhostaithe, gan a bheith fostaithe, le 3
bliana anuas, ní cháileoidís do chreidmheasanna.
