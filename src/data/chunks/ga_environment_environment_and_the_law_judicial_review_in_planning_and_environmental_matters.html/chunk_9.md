##  Costais

Níl aon ráta daingean táillí do chostais dlí in Éirinn, agus ar an ábhar sin,
ba cheart duit roinnt cuótaí a choimeád sula ndéanann tú cinneadh ar
ionadaíocht dhlíthiúil. Ní mór do d’aturnae na táillí a chur in iúl duit a
ghearrfar ort dá s(h)eirbhísí i scríbhinn. Murar féidir suim chinnte a
thabhairt duit, ní mór dó/di suim a mheas nó, ar a laghad, cur síos a dhéanamh
ar an mbonn ar a ríomhfar táillí nó muirir.

Go ginearálta, i ndlíthíocht, is í an ghnáthriail maidir le costais go
‘leanann na costais an t-imeacht’, i.e. bíonn an páirtí rathúil i dteideal a
c(h)ostais a fháil. Dar ndóigh, má chailleann tú an mhaoin sin, beidh tú faoi
dhliteanas, go ginearálta, íoc as costais an pháirtí rathúil.

Déantar foráil san Acht um Pleanáil agus Forbairt, arna leasú, ag Alt 50B, do
rialacha speisialta d’fhonn an Treoir um Rannpháirtíocht Phoiblí agus [
Coinbhinsiún Aarhus ](/ga/environment/environment-and-the-law/aarhus-
convention/) a chomhlíonadh. I gcásanna lena mbaineann Measúnú ar an Tionchar
ar an gComhshaol, Measúnú Straitéiseach ar an gComhshaol agus treoracha um
Chosc agus Rialú Comhtháite ar Thruailliú, is gnách nach mbeidh duine de
mhuintir an phobail a lorgaíonn athbhreithniú ar chinneadh poiblí faoi
dhliteanas íoc as a c(h)uid costas agus d'fhéadfadh sé bheith i dteideal a
c(h)ostais a fháil ón bpáirtí neamhrathúil má bhíonn an rath air/uirthi. Ina
theannta sin, féadtar a c(h)ostais a dhámhachtain ar iarratasóir i gcásanna
lena mbaineann tábhacht eisceachtúil agus sa chás go bhfuil sé ar mhaithe le
ceartas.

Tá roinnt eisceachtaí, áfach, i leith na rialach seo agus féadtar ordú costas
a dhámhachtain i leith páirtí i ndáil le himeachtaí faoi chúinsí áirithe, lena
n-áirítear:

  * Sa chás go meastar go bhfuil cás cráiteach nó suaibhreosach 
  * An bealach faoinar thug páirtí na himeachtaí, nó 
  * Má dhéanann páirtí an chúirt a dhíspeagadh 

San [ Acht Comhshaoil (Forálacha Ilghnéitheacha), 2011
](http://www.irishstatutebook.ie/2011/en/act/pub/0020/index.html) rinneadh na
rialacha seo a shíneadh chun athbhreithnithe ar chinntí i gcásanna áirithe
eile comhshaoil a chuimsiú.

Cuirtear liosta de na saghsanna cásanna lena mbaineann na rialacha seo ar fáil
ag [ Alt 4
](http://www.irishstatutebook.ie/2011/en/act/pub/0020/sec0004.html#sec4) den
Acht Comhshaoil (Forálacha Ilghnéitheacha).

Déanann [ Alt 7
](http://www.irishstatutebook.ie/2011/en/act/pub/0020/sec0007.html) den Acht
Comhshaoil (Forálacha Ilghnéitheacha), 2011 foráil do nós imeachta inar féidir
le duine iarratas a dhéanamh ar chúirt, sula nglactar imeachtaí, lena
dheimhniú an gcáilítear an cás atá faoi chaibidil do na rialacha nua ar
chostais. Ciallaíonn seo gur féidir le hiarratasóir a dheimhniú, ag
luathchéim, céard is dócha a bheidh i gceist leis na rioscaí airgeadais má
leanann sé/sí ar aghaidh leis an gcás. Mura gcomhaontaíonn an Chúirt go
dtagann an cás faoi chuimsiú na rialacha nua ar chostais, féadfaidh an
t-iarratasóir athmhachnamh a dhéanamh ar na himeachtaí agus an baol costais
gaolmhar.

Chun costais a bhreislaghdú, is faoi dhuine ar bith a bhfuil cás á ghlacadh
acu i gceisteanna comhshaoil a fhiafraí de chleachtóirí dlí an bhfuil siad
toilteanach chun glacadh leis an gcás ar bhonn ‘dea-thoradh ar bith, táille ar
bith’. Faoina leithéid de chomhaontú, má éiríonn leat i do chás, beidh tú i
dteideal do chostais a aisghabháil ón taobh nár éirigh leis, agus mura
n-éiríonn le do chás, chomhaontaigh d’ionadaithe dlí gan a dtáillí a lorg.

Féach courts.ie ar fhaisnéis maidir le [ táillí cúirte iníoctha
](http://www.courts.ie/courts.ie/library3.nsf/pagecurrent/86F3E130183672A080257FB2003DD36A?opendocument&l=en)
.

Ina theannta sin, ceanglaíonn [ an tAcht Comhshaoil (Forálacha
Ilghnéitheacha), 2011 go dtugtar aird bhreithiúnach ar Choinbhinsiún Aarhus
](http://www.irishstatutebook.ie/2011/en/act/pub/0020/sec0008.html) .

_**Dáta an Leasaithe Deireanaigh:** 24 Aibreán 2019 _

[
](https://facebook.com/sharer/sharer.php?u=https://www.citizensinformation.ie/ga/environment/environment-
and-the-law/judicial-review-in-planning-and-environmental-
matters/?utm_source=sharebutton_facebook) [
](https://twitter.com/intent/tweet/?text=Athbhreithni%C3%BA%20breithi%C3%BAnach%20i%20gc%C3%BArsa%C3%AD%20plean%C3%A1la%20agus%0A%20%20comhshaoil&url=https://www.citizensinformation.ie/ga/environment/environment-
and-the-law/judicial-review-in-planning-and-environmental-
matters/?utm_source=sharebutton_twitter) [
](whatsapp://send?text=https://www.citizensinformation.ie/ga/environment/environment-
and-the-law/judicial-review-in-planning-and-environmental-
matters/?utm_source=sharebutton_whatsapp) [
](mailto:?subject=Athbhreithni%C3%BA%20breithi%C3%BAnach%20i%20gc%C3%BArsa%C3%AD%20plean%C3%A1la%20agus%0A%20%20comhshaoil&body=https://www.citizensinformation.ie/ga/environment/environment-
and-the-law/judicial-review-in-planning-and-environmental-
matters/?utm_source=sharebutton_email) [ ](javascript:void\(0\))
