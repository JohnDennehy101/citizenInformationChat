###  Achomhairc

Go ginearálta, toisc gur cáin fhéinmheasúnaithe í an CMÁ, ní thagann
achomhairc fhoirmiúla chun cinn ach i líon beag cásanna.

Mura n-aontaíonn tú le meastachán ó na Coimisinéirí Ioncaim is féidir
tuairisceán a chur isteach le d’fhéinmheasúnú féin ina ionad.

Ós rud é go bhfuil clár um réadmhaoine cónaithe curtha le chéile ag na
Coimisinéirí Ioncaim ó fhoinsí éagsúla, d'fhéadfadh earráidí a bheith ann
maidir le húinéireacht roinnt réadmhaoine. Má fuair tú foirm tuairisceáin CMÁ
agus ní dóigh leat go bhfuil tú faoi dhliteanas i leith na réadmhaoine sin, ba
cheart [ teagmháil a dhéanamh leis na Coimisinéirí Ioncaim
](https://www.revenue.ie/en/contact-us/customer-service-contact/local-
property-tax-lpt.aspx) laistigh de 30 lá ón litir a fháil. Ba cheart míniú a
thabhairt ar an gcúis nach bhfuil tú faoi dhliteanas; sonraí maidir leis an
duine atá faoi dhliteanas, dar leat (ainm, seoladh agus Uimhir PSP); agus
doiciméid tacaíochta. Tá sé tábhachtach go ndéanann tú teagmháil leis na
Coimisinéirí Ioncaim ós rud é go mbeidh tú faoi dhliteanas an cháin a íoc mura
gceartaítear an earráid. Úsáidfidh na Coimisinéirí Ioncaim an fhaisnéis a
chuirfidh tú ar fáil chun cinneadh a dhéanamh maidir leis an duine atá faoi
dhliteanas. Mura n-aontaíonn tú leis an gcinneadh sin, is féidir an cinneadh a
achomharc chuig an gCoimisiún um Achomhairc Chánach.

Is é an Coiste Tagartha um Luachanna Talún a chinneann achomhairc a bhaineann
le luacháil réadmhaoine.

Mura n-aontaíonn tú leis na Coimisinéirí Ioncaim ar ábhair eile (mar shampla,
cibé an réadmhaoin chónaithe í nó an féidir íocaíocht a chur siar) agus nach
féidir an cheist a réiteach, eiseoidh na Coimisinéirí Ioncaim Fógra
Measúnaithe foirmiúil nó cinneadh foirmiúil ar an ábhar chugat. Beidh do
cheart chun achomharc a dhéanamh chuig na Coimisinéirí Achomhairc leagtha
amach go soiléir ar na fógraí sin. Ní mór duit, áfach, tuairisceán a dhéanamh
agus cáin ar bith atá dlite a íoc sular féidir leat achomharc a dhéanamh in
aghaidh an Fhógra Measúnaithe nó cinneadh ar bith eile de chuid na
gCoimisinéirí Ioncaim.
