##  Tá mo chuid earraí caillte nó tháinig damáiste dóibh

Tá an díoltóir freagrach as damáiste nó cailliúint do chuid earraí ón am a
seoltar iad go dtí go bhfaigheann tú iad. Is é seo an cás nuair a thairg an
díoltóir seirbhís poist, seachadta nó cúiréireachta ar leith agus nár eagraigh
tusa é seo.

Má d’eagraigh tú do sheirbhís seachadta féin nó má d’ainmnigh tú duine éigin
eile chun na hearraí a fháil (mar shampla, comharsa), tagann deireadh le
freagracht an díoltóra as na hearraí a luaithe a fhaigheann an duine a
d’ainmnigh tú iad.

Má tá seirbhís seachadta baile nó seolta seachfhreastalaí á úsáid agat (mar
shampla AddressPal An Poist) tá conradh ar leith agat don tseirbhís sin.
Tagann deireadh le dliteanas an díoltóra a luaithe a chuirtear na hearraí ar
aghaidh chuig an tríú páirtí seo. Sa chás seo, tá an tríú páirtí freagrach as
do chuid earraí ach d’fhéadfadh go mbeadh téarmaí agus coinníollacha i do
chonradh a chuireann teorainn lena ndliteanas i leith caillteanais nó
damáiste.
