##  Conas a dhéantar ioncam a mheas don Íocaíocht Teaghlaigh Aontuismitheora?

Is íocaíocht tástáilte ó thaobh acmhainne de an Íocaíocht Teaghlaigh
Aontuismitheora (OFP).

Mar chuid de thástáil acmhainne scrúdaíonn an Roinn Coimirce Sóisialaí (DSP)
d’fhoinsí ioncaim ar fad. Chun OFP a fháil, ní mór go mbeadh d’ioncam faoi
mhéid áirithe.

Seo a leanas na príomh-mhíreanna a áirítear sa tástáil acmhainne:

  * **Ioncam airgid thirim** \- d’fhéadfaí roinnt ioncaim airgid thirim a chur as an áireamh nuair a dhéantar an tástáil acmhainne – féach ‘Ioncam ó obair’ thíos 
  * **Caipiteal** , mar shampla, luach coigiltis, infheistíochtaí, scaireanna nó aon réadmhaoin atá agat (ach ní do theach féin). Ní chuirtear an chéad €20,000 de do chaipiteal san áireamh. Tá tuilleadh faisnéise faoi chaipiteal a chuirtear as an áireamh nuair a dhéantar an tástáil acmhainne le fáil. 
  * **Íocaíocht chothabhála** íoctha leat – ní gá roinnt íocaíochtaí cothabhála a chur san áireamh sa tástáil acmhainne - féach ‘Ioncam ó íocaíochtaí cothabhála’ thíos. 

Is éard atá i gceist le d’acmhainní d’fhoinsí ioncaim lúide aon ioncam nach
gcuireann DSP san áireamh. Tá eolas le fáil i leabhrán Rátaí Íocaíochta Leasa
Shóisialaigh (pdf) SW 19 faoin méid OPF atá iníoctha bunaithe ar d’acmhainní.
