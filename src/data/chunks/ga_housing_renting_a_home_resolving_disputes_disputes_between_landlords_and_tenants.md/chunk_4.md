##  Seirbhís réitigh díospóide an BTC

Soláthraíonn [ An Bord um Thionóntachtaí Cónaithe (BTC) ](http://www.prtb.ie/)
seirbhís réiteach díospóide do thiarnaí talún agus tionóntaí. Nuair a thagtar
ar chomhaontú le cabhair nó breithniú an BTC, tá an comhaontú sin
ceangailteach de réir dlí. Is féidir le tiarnaí talún, tionóntaí nó páirtithe
eile ar a dtéann an díospóid i bhfeidhm (m.sh. comharsana) an próiseas a
thionscnamh chun an díospóid a réiteach. Ní foláir go bhfuil tiarnaí talún
cláraithe leis an BTC chun leas a bhaint as an seirbhís seo ach is féidir le
tionóntaí leas a bhaint as an seirbhís fiú mura bhfuil an tionóntacht
cláraithe ag an tiarna talún.

Is é a chuirtear san áireamh sa tseirbhís seo ná díospóidí a bhaineann leis na
rudaí seo a leanas: éarlaisí; téarmaí léasa; deireadh a chur le tionóntacht;
riaráiste cíosa; cíosanna an mhargaidh; gearáin ó chomharsana; sáruithe ar
oibleagáidí reachtúla ag an tiarna talún nó ag an tionónta; nó ábhar ar bith
eile a bhaineann leis an tionóntacht. Chomh maith leis sin, is féidir leis an
tseirbhís déileáil le díospóidí a bhaineann le téarmaí léasa nó socrú eile
tionóntachta nach bhfuil luaite go sonrach san Acht um Thionóntachtaí
Cónaithe, 2004. Ní gá ionadaíocht dhlíthiúil a bheith ag duine agus cás á
thógáil aige/aici chuig an BTC.
