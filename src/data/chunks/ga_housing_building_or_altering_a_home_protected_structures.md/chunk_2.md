##  Cad is struchtúr cosanta ann?

Is ionann agus struchtúr atá faoi chosaint aon struchtúr a mheasann údarás
pleanála a bheith ina ábhar sainspéise ó thaobh ailtireachta, staire,
seandálaíochta, ealaíne, cultúir, eolaíochta, sóisialta nó teicneolaíochta de.

Má cheapann údarás pleanála go gcomhlíonann struchtúr na critéir seo, ní mór
an struchtúr a liostú ar Thaifead na Struchtúr Cosanta (RPS) an údaráis
phleanála. Cáilíonn gach struchtúr atá liostaithe ar an RPS do stádas cosanta
faoi [ Chuid IV den Acht um Pleanáil agus Forbairt 2000
](http://www.irishstatutebook.ie/2000/en/act/pub/0030/sec0051.html#partiv) .
Ní mór do gach údarás pleanála RPS a choinneáil mar chuid dá [ phlean
forbartha ](https://www.citizensinformation.ie/en/housing/planning-
permission/development-plans/) .

Nuair a chuirtear struchtúr san áireamh sa RPS ciallaíonn sé:

  * Aithnítear a thábhacht 
  * Tá sé cosanta go dlíthiúil ó dhochar 
  * Déantar gach athrú ar an struchtúr amach anseo a rialú agus a bhainistiú tríd an bpróiseas rialaithe forbartha (mar shampla, cead pleanála) nó trí dhearbhú a eisiúint faoi [ Alt 57 den Acht um Pleanáil agus Forbairt 2000 ](http://www.irishstatutebook.ie/2000/en/act/pub/0030/sec0057.html)

Má tá struchtúr san áireamh sa RPS, clúdaíonn an chosaint:

  * An taobh istigh den struchtúr 
  * An talamh ina chúirtealáiste. Ciallaíonn _cúirtealáiste_ an talamh agus na tithe lasmuigh atá díreach timpeall ar struchtúr a úsáidtear (nó a bhí) chun críocha an struchtúir 
  * Aon struchtúir eile ar an talamh sin agus a gcuid istigh 
  * Na daingneáin agus na gnéithe go léir atá mar chuid den taobh istigh agus den taobh amuigh den déanmhas cosanta nó d'aon struchtúr ar na tailte atá ceangailte leis 
