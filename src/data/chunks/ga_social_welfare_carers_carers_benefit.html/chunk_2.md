##  Cad é Sochar Cúramóra?

Íoctar Sochar Cúramóra le daoine a fhágann an obair nó a laghdaíonn a gcuid
uaireanta chun aire a thabhairt do dhuine a bhfuil cúram lánaimseartha de
dhíth air/uirthi.

Chun Sochar Cúramóra a fháil ní mór duit a bheith faoi 66 agus go leor
ranníocaíochtaí árachais shóisialaigh (ÁSPC) a bheith agat (féach ‘Conas
cáiliú le haghaidh Sochair Chúramóra’ thíos).

Féadfaidh tú Sochar Cúramóra a fháil ar feadh 2 bhliain (104 seachtaine) i
dtaca le gach duine dá dtugann tú aire.

Féadfaidh tú 104 seachtaine ar fad a thógáil le chéile nó i dtréimhsí ar leith
ar feadh suas le 104 seachtaine. Ach má éilíonn tú Sochar Cúramóra ar feadh
tréimhse is lú ná sé seachtaine as a chéile, caithfidh tú fanacht go ceann
tréimhse sé seachtaine eile sula mbeidh tú in ann Sochar Cúramóra a éileamh
chun aire a thabhairt don duine céanna arís.

Má thugann tú aire do níos mó ná duine amháin, féadfaidh tú íocaíocht i dtaca
le 104 seachtaine a fháil i leith gach duine dá dtugann tú aire. Má thagann na
tréimhsí cúraim trasna ar a chéile nó má tharlaíonn siad ag an am céanna,
gheobhaidh tú méadú ar do Shochar Cúramóra chun cúram a thabhairt do níos mó
ná duine amháin (féach ‘Ráta an tSochair Chúramóra’ thíos).

Má fhaigheann tú Sochar Cúramóra, féadfaidh tú Cárta cuairte dochtúra a fháil
chomh maith.

D'fhéadfá Deontas Tacaíochta do Chúramóirí a fháil freisin. Is íocaíocht í a
dhéantar uair sa bhliain le cúramóirí. Íoctar í ar an gcéad Déardaoin i mí an
Mheithimh gach bliain.
