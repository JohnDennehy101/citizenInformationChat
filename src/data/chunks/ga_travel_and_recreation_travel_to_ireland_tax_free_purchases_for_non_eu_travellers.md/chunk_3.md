##  An Chaoi a n-Oibríonn an Scéim Easpórtála Miondíola

Soláthraítear an faoiseamh cánach faoin Scéim Easpórtála Miondíola a
fheidhmíonn ar dhá bhealach.

  1. Íocann tú Cáin Bhreisluacha (CBL) agus ceannacháin á ndéanamh agat agus faigheann tú aisíocaíocht ón miondíoltóir nó ón ngníomhaireacht aisíocaíochta CBL ábhartha nuair a fhaigheann an miondíoltóir nó an ghníomhaireacht cruthúnas gur easpórtáladh na hearraí. 
  2. In ionaid díolacháin áirithe, díoltar na hearraí saor ó cháin ag an bpointe díolacháin agus is féidir go mbeidh/nach mbeidh baint ag an ngníomhaireacht aisíocaíochta CBL leis. Ní mór go n-íocfar as na hearraí le cárta creidmheasa. Sa chás nach bhfaigheann an miondíoltóir nó an ghníomhaireacht cruthúnas gur easpórtáladh na hearraí, is amhlaidh a ghearrann siad CBL na n-earraí ar chuntas do chárta creidmheasa. 

Sula ndéanann tú ceannachán, ba chóir duit deimhniú leis an miondíoltóir go
bhfeidhmíonn siad faoin scéim. Ba chóir duit deimhniú freisin go bhfuil an
miondíoltóir ag feidhmiú faoin scéim as féin nó in éindí le gníomhaireacht
aisíocaíochta CBL.

Má tá gníomhaireacht á húsáid, ba chóir duit nósanna sainiúla imeachta na
gníomhaireachta a leanúint agus an ceannachán á dhéanamh agat. Féach
‘Gníomhaireacht CBL a úsáid’ thíos.

Má tá na hearraí á gceannach gan ghníomhaireacht, is amhlaidh gur chóir don
mhiondíoltóir dearbhán easpórtála le haghaidh an cheannacháin a eisiúint duit.
Agus tú ag fágáil na hÉireann, ba chóir duit iarradh ar lucht Custam an
dearbhán a dheimhniú san aerfort. Tugtar an dearbhán deimhnithe ar ais don
mhiondíoltóir. Má íocadh CBL is amhlaidh a aisíocann an miondíoltóir an CBL
(lúide aon táille próiseála).
