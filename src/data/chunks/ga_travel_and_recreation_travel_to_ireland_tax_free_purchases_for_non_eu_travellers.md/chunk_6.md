##  Gníomhaireacht Aisíocaíochta Cánach Breisluacha a Úsáid

Feidhmíonn miondíoltóirí go leor an scéim aisíocaíochta trí úsáid a bhaint as
gníomhaireachtaí aisíocaíochta CBL a dhéanann socrú chun go mbainfidh an
turasóir nó an cuairteoir tairbhe as an lamháltas cánach. Feidhmíonn
gníomhaireachtaí aisíocaíochta CBL neamhspleách ar na húdaráis chánach:

Úsáideann gníomhaireachtaí a gcuid córas féin chun an scéim a fheidhmiú, cuir
i gcás:

  * Díoltar na hearraí saor ó cháin ag an bpointe díolacháin. Déanann tú foirm ‘saor ó cháin’ na gníomhaireachta a chomhlánú, faigheann tú sínithe sa siopa í, ceanglaíonn tú d’admháil cheannacháin léi, agus tugann tú ar ais don ghníomhaireacht í. Gearrfar luach na cánach ar do chárta creidmheasa, mura leagfar an cháipéisíocht isteach san aerfort nó mura dtabharfar ar ais don ghníomhaireacht í. 
  * Íoctar cáin ag an bpointe díolacháin: Leanann tú an nós imeachta céanna a ndéantar cur síos air thuas agus aisíoctar an cháin leat san aerfort agus tú ag imeacht. 
  * Íoctar cáin ag an bpointe díolacháin: Leanann tú an nós imeachta céanna a ndéantar cur síos air thuas agus aisíocann an ghníomhaireacht an cháin leat, tríd an bpost nó trí aistriú cárta creidmheasa. 

Úsáideann roinnt gníomhaireachtaí cárta seachas foirmeacha chun do chuid
ceannachán a thaifeadadh. Is féidir an cárta a svaidhpeáil gach uair a
dhéanann tú ceannachán. Is féidir leat tuilleadh faisnéise a fháil ón
ngníomhaireacht.

D’fhéadfaí go ndéanfaí foirmeacha aonair ‘saor ó cháin’ le haghaidh ceannachán
ar fiú suas go €2,000 (CBL san áireamh) iad a lóisteáil go díreach le bothanna
aisíocaíochta na gníomhaireachta san aerfort gan stampa Custam. Ní mór go
gcuirfidh tú cáipéisíocht le haghaidh ceannachán aonair ar fiú €2,000 nó
tuilleadh (CBL san áireamh) iad faoi bhráid lucht Custam, agus an dearbhán
bainteach easpórtála, i riocht agus gur féidir an dearbhán a dheimhniú. Tá an
méid sin riachtanach sular féidir aisíocaíocht CBL a phróiseáil.

Tá sé tábhachtach go gcoinneoidh tú do chóip féin den cháipéisíocht a fuair tú
ón miondíoltóir le húsáid amach anseo. Má tá an cháipéisíocht le haghaidh
aisíocaíochta á seoladh sa phost agat, moltar duit fótachóip di a choinneáil.
