##  Réamhrá

Íocaíocht sheachtainiúil é Sochar Sláinte agus Sábháilteachta a íoctar le mná
fostaithe atá ag iompar clainne nó atá ag cothú cíche, agus a dtugann a
bhfostóir saoire shláinte agus shábháilteachta dóibh.

Tugtar saoire shláinte agus shábháilteachta ón bhfostaíocht duit mura féidir
le d’fhostóir baol do do shláinte a bhaint fad a bhíonn tú ag iompar clainne
nó ag cothú cíche, nó mura féidir leo dualgais “neamhbhaolacha” a thabhairt
duit. Leagtar amach an ceart i leith saoire shláinte agus shábháilteachta ó
fhostaíocht a fháil faoi Alt 18 den Acht um Chosaint Mháithreachais, 1994.

Chun cáiliú do Shochar Sláinte agus Sábháilteachta, caithfidh tú critéir
áirithe agus coinníollacha ranníocaíochta árachais shóisialaigh phá-
choibhneasa (ÁSPC) a shásamh. Íocann d’fhostóir do ghnáthphá do na chéad 21 lá
(3 seachtaine) de do shaoire shláinte agus shábháilteachta agus íocann an
Roinn Coimirce Sóisialaí Sochar Sláinte agus Sábháilteachta don chuid eile de
do shaoire.

Má cheapann tú go ndearnadh Sochar Sláinte agus Sábháilteachta a dhiúltú duit
go héagórach, is féidir leat an cinneadh seo a achomharc.

Meastar go bhfuil tú fós fostaithe le linn saoire shláinte agus
shábháilteachta ó fhostaíocht (ciallaíonn seo, mar shampla, go leanann tú ag
cur le do theidlíocht do shaoire bhliantúil). Ach níl tú i dteideal íocaíocht
a fháil do shaoirí poiblí a thagann aníos fad a bhíonn tú ar saoire shláinte
agus shábháilteachta.
