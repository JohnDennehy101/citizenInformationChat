##  Tuairisceán cánach a dhéanamh agus CáinFháltais Caipitiúil a íoc

Más rud é go bhfuil bronntanas nó oidhreacht faighte agat tá tusa freagrach as
aon Cháin Fháltais Caipitiúil atá dlite a íoc. Mura bhfuil cónaí ort in
Éirinn, ní mór duit gníomhaire a fháil a chónaíonn in Éirinn chun freagracht a
ghlacadh as CAT a íoc, mar shampla, aturnae a chónaíonn in Éirinn.

Caithfidh tú tuairisceán cánach a dhéanamh má tá a luach iomlán na bronntanais
agus na n-oidhreachtaí atá faighte agat i ngrúpa ar bith, A, B nó C, ón 5
Nollaig 1991 i leith níos mó ná 80% den thairseach saor ó cháin don ghrúpa
sin.

Mar shampla, más rud é go bhfuair tú bronntanas de €20,000 ó dheartháir leat
agus ansin oidhreacht de €10,000 ó sheantuismitheoir, tagann an dá sochar seo
faoi Grúpa B agus luach iomlán €30,000 acu. Is í €32,500 an tairseach do
Ghrúpa B agus is é €26,000 80% di seo. Mar gheall go bhfuil na sochair i
ngrúpa B os cionn 80% den tairseach saor ó cháin, caithfidh tú tuairisceán
cánach a dhéanamh, cé go bhfuil an suim iomlán atá faighte faoin tairseach.

**Dátaí íoc agus comhdú**

Tá dáta socraithe um íoc agus tuairisciú CAT i gceist le haghaidh bronntanas
nó oidhreachtaí a bhfuil dáta luachála tar éis an 14 Meitheamh 2010 nó ar an
dáta sin ag baint leo. Ní mór do gach bronntanas agus oidhreacht lena
mbaineann dáta luachála sa tréimhse 12 mhí dár críoch an 31 Lúnasa seo caite a
bheith íoctha agus tuairiscithe faoin 31 Deireadh Fómhair.

Dá bhrí sin, má tá an dáta luachála idir an 1 Eanáir agus an 31 Lúnasa, ní mór
duit an tuairisceán cánach a chomhlánú agus an cháin a íoc roimh an 31Deireadh
Fómhair nó ar an dáta sin, sa bhliain sin. Má tá an dáta luachála idir an 1
Meán Fómhair agus an 31 Nollaig, ní mór duit an tuairisceán cánach a chomhlánú
agus an cháin a íoc roimh an 31 Deireadh Fómhair sa bhliain dár gcionn.

**Mar shampla**

Má tá dáta luachála an 21 Feabhra 2018 ag baint le d’oidhreacht, ní mór duit
an tuairisceán cánach a chomhlánú agus an cháin a íoc roimh an 31 Deireadh
Fómhair 2018 nó ar an dáta sin.

Má tá dáta luachála an 6 Samhain 2018 ag baint le d’oidhreacht, ní mór duit an
tuairisceán cánach a chomhlánú agus an cháin a íoc roimh an 31 Deireadh
Fómhair 2019 nó ar an dáta sin.

Tá formhuirear i gceist ar íoc agus tuairisciú déanach CAT. Tá an formhuirear
bunaithe ar chéatadán den cháin iomlán atá iníoctha don bhliain dá bhfuil an
tuairisceán déanach agus bíonn sé grádaithe de réir fhad na moille. Tá
teorainn fhoriomlán ar leibhéal an fhormhuirir a ríomhtar mar seo a leanas:

  * Formhuirear 5% suas go huasmhéid de €12,695, má chomhlánaíonn tú an tuairisceán cánach agus má íocann tú an cháin taobh istigh de dhá mhí ón dáta ar a ndéantar íoc agus tuairisciú. 
  * Formhuirear 10% suas go huasmhéid de €63,485, mura gcomhlánaíonn tú an tuairisceán cánach agus mura n-íocann tú an cháin taobh istigh de dhá mhí ón dáta ar a ndéantar íoc agus tuairisciú. 

Ní mór tuairisceáin chánach bronntanais agus oidhreachta a dhéanamh go
leictreonach trí úsáid a bhaint as [ Seirbhís Ar Líne na gCoimisinéirí Ioncaim
](http://www.revenue.ie/en/online/ros/index.html) , ach tá roinnt eisceachtaí
i gceist leis sin. Tá foirm páipéir do thuairisceán cánach bronntanais agus
oidhreachta (Foirm IT38S) ar fáil, ach ní ceadmhach duitse, an cáiníocóir, í a
úsáid, mura gcomhlánaíonn tú na critéir seo a leanas:

  * Níl tú ag éileamh aon fhaoiseamh, díolúine nó creidmheas, seachas díolúine do bhronntanas beag 
  * Is leas iomlán gan coinníollacha ná srianta atá sa sochar atá á ghlacadh agat 
  * Is ó dhiúscróir amháin a tógadh an mhaoin a áirítear sa tuairisceán agus ní cuid de shochar níos mó atá ann 

**Imthosca speisialta**

Is féidir an cháin a íoc i tráthchodanna ar feadh treimhse níos lú ná 60 mhí i
gcúinsí áirithe. Baineann sé seo le maoin ar bith nach bhfuil úinéireacht
iomlán ag an tairbhí uirthi.

Baineann sé freisin más rud é gur úinéireacht iomlán ar:

  * Mhaoin do-aistrithe é an sochar (tailte nó teach mar shampla) nó 
  * Mhaoin inaistrithe ar mhaoin gnó nó talmhaíochta iad. 

Is féidir leis na Coimisinéirí Ioncam deacrachtaí airgid a thógáil san áireamh
le cead a thabhairt duit aon cháin dlite a chuir siar.

**Bronntanais nó oidhreachtaí a bhfuil dáta luachála roimh an 14 Meitheamh
2010 ag baint leo**

Caithfidh tú an tuairisceán cánach a dhéanamh agus an cháin a íoc taobh istigh
de ceithre mhí ó dháta na luachála. Is féidir é seo a dhéanamh trí Fhoirm IT
38 a líonadh. Cuireann na Coimisinéirí Ioncaim [ Treoir maidir leis an
Tuairisceán Féinmheasúnachta a líonadh (Foirm IT 38)
](https://www.revenue.ie/en/gains-gifts-and-inheritance/documents/form-
it38s.pdf) ar fáil. Mura mbíonn an cháin íoctha taobh istigh de 4 mhí,
gearrfar ús ort.
