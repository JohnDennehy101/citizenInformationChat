##  Cé chomh fada a íoctar Sochar Breoiteachta?

Íoctar Sochar Breoiteachta ar feadh na dtréimhsí seo a leanas, ar a fhaide:

  * 2 bhliain (624 lá íocaíochta) má d’íoc tú ar a laghad 260 seachtain de ranníocaíochtaí árachais shóisialaigh ó thosaigh tú ag oibriú i dtosach 

**nó**

  * 1 bhliain (312 lá íocaíochta) má d’íoc tú idir 104 agus 259 seachtain de ranníocaíochtaí árachais shóisialaigh ó thosaigh tú ag oibriú i dtosach 

Má éilíonn tú Sochar Breoiteachta (SB) laistigh de 26 seachtain ó rinne tú
d’éileamh deireanach ar SB, caitear leis mar éileamh amháin. Mar shampla, bhí
SB á fháil ag Seán ar feadh 6 seachtaine. D’fhill sé ar an obair ar feadh 10
seachtaine: D’éirigh sé breoite arís agus d’éiligh sé SB ar feadh 6 seachtaine
sa bhreis. Caitear lena éilimh ar SB mar éileamh amháin. Ciallaíonn seo go
ndearna sé 12 sheachtain de SB a úsáid

Má tá do theidlíocht do Shochar Breoiteachta ídithe agat agus má fhilleann tú
ar an obair, caithfidh gur íoc tú ar a laghad 13 ranníocaíocht ÁSPC sular
féidir leat cáiliú arís eile do Shochar Breoiteachta. (Caithfidh tú na
coinníollacha cáilitheacha eile do Shochar Breoiteachta a shásamh freisin).

Mura raibh Sochar Breoiteachta á fháil agat ach ar feadh 1 bhliain, is féidir
leat athcháiliú agus níos lú ná 13 ranníocaíocht íoctha agat, má mhéadaíonn
ranníocaíochtaí breise na ranníocaíochtaí iomlána ÁSPC a d’íoc tú aníos go dtí
260. (Mar shampla, má bhí 250 ranníocaíocht íoctha agat nuair a d’éag do
Shochar Breoiteachta, d’fhéadfá oibriú agus 10 ranníocaíocht a íoc chun cáiliú
athuair.)

Déanfaidh an Roinn Coimirce Sóisialaí (an RCS) teagmháil leat sula mbeidh
d’íocaíocht le stopadh agus cuirfidh siad in iúl duit cathain a stopfar
d’íocaíocht agus tabharfaidh siad eolas duit ar na roghanna atá agat, mar
shampla:

  * Má tá tú breoite agus más dóchúil go mbeidh tú éagumasach go buan chun oibre agus na coinníollacha ÁSPC a shásamh, b’fhéidir go n-íocfar pinsean easláine leat 
  * Mura n-íoctar Pinsean Easláine leat agus má tá tú faoi mhíchumas a mheastar a mhairfidh ar feadh bliana nó níos faide, is féidir Liúntas Míchumais a íoc leat 
  * Mura gcáilíonn tú d’aon íocaíocht leasa shóisialaigh eile agus má tá d’ioncam ró-íseal le freastal ar do riachtanais, b’fhéidir go mbeidh tú in ann Liúntas Leasa Forlíontach a fháil. 
