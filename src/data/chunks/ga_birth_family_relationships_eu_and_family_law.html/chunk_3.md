###  Fadhb na heasaontachta dlíthe

Má thagann na páirtithe uile i ndíospóid dlí teaghlaigh ó thír amháin agus má
tá siad ina gcónaí sa tír sin éisteann cúirteanna na tíre sin leis an díospóid
de ghnáth agus déantar cinneadh agus cuirtear i bhfeidhm é de réir dhlíthe na
tíre sin. Tagann fadhbanna chun cinn mura bhfuil na páirtithe go léir ina
gcónaí sa tír chéanna nó mura bhfuil siad go léir ina náisiúnaigh den tír
chéanna. Seans nach mbeadh sé soiléir cén tír gur chóir dá cúirteanna na
cinntí a dhéanamh, cén tír gur chóir dá dlíthe a bheith curtha i bhfeidhm agus
cén chaoi ar féidir leis na cinntí a dhéantar i dtír amháin a bheith curtha i
bhfeidhm i dtír eile.

Tá a rialacha féin ag gach tír faoin gcaoi ar chóir plé leis an easaontacht
dlíthe seo. Tá seans ann go mbeadh dlínse ag roinnt tíortha éisteacht leis an
díospóid agus go gcuirfidís uile dlíthe éagsúla i bhfeidhm. D’fhéadfadh na
nósanna imeachta chun breithiúnais a aithint agus a chur i bhfeidhm i dtír
eile a bheith deacair agus neamhfhéideartha uaireanta. De ghnáth, má tá
breithiúnas agat ó chúirt i dtír amháin, tá ort aghaidh a thabhairt ar nós
imeachta breithiúnach eile i dtír eile le go gcuirfear i bhfeidhm inti ansin
é.

Tagann na fadhbanna seo aníos idir na tíortha go léir, seachas idir ballstáit
an AE. Rinneadh comhaontú ar roinnt coinbhinsiúin idirnáisiúnta a dhéileálann
leis na coimhlintí siúd dlíthe. Leanann na coinbhinsiúin idirnáisiúnta seo a
bheith i bhfeidhm idir ballstáit an AE agus ballstáit nach cuid den AE iad. Tá
rialacháin an AE maidir le cúrsaí dlí teaghlaigh infheidhmithe i ngach
ballstát de chuid an AE ach amháin an Danmhairg, a dhiúltaigh bheith
páirteach. Mar sin, má bhíonn easaontacht dlíthe idir an Danmhairg agus
ballstát eile de chuid an AE, tá an t-ábhar faoi rialú na gcoinbhinsiún
idirnáisiúnta má bhíonn siad ábhartha.

Bhí próiseas simplithe ann laistigh den AE chun breithiúnais agus orduithe
áirithe a chur i bhfeidhm ó bhallstát amháin an AE i gceann eile. Tá próiseas
fiú níos cuíchóirithe i bhfeidhm laistigh den AE anois ar go leor orduithe a
bhaineann le ceisteanna pósta agus freagracht tuismitheora a rinneadh in
imeachtaí a thosaigh an 1 Lúnasa 2022 nó ina dhiaidh.
