###  Ábhar a dháileadh nó a thaispeáint áit phoiblí atá bagrach, drochídeach,
maslach nó graosta

Cion oird phoiblí é ábhar a dháileadh nó a thaispeáint in áit phoiblí atá
maslach. Is é an pionós a ghearrtar ar an gcion seo fíneáil aicme D, nó
pianbhreith príosúin a fhaide le 3 mhí, nó an dá rud.

Is í an phríomhdheacracht leis an gcion seo go bhféadfadh duine amháin a
cheapadh go bhfuil rud éigin graosta agus go gceapfadh duine eile gur
gnáthrud, tríd is tríd, atá ann. Dhéileáil an Chúirt Eorpach um Chearta an
Duine le ceist na híogaireachta i gcás Muller v. an Eilvéis (1991) 13
E.H.R.R.. Rinne an cás sin breithniú ar chiontú san Eilvéis in éadan an Uasail
Muller as péintéireachtaí graosta a thaispeáint. Léirigh na péintéireachtaí,
ar dhóigh gháirsiúil, caidreamh collaí idir fir agus ainmhithe. Ba é cinneadh
na cúirte gur dhócha go gcuirfeadh na péintéireachtaí col mór ar nósmhaireacht
ghnéasach daoine a bhfuil gnáthíogaireacht acu. Is féidir a rá mar sin go
gcuirfidh na cúirteanna tástáil “an ghnáthfhir” i bhfeidhm nuair a chinneann
siad cibé acu an bhfuil an t-ábhar atá á dháileadh nó á thaispeáint graosta nó
nach bhfuil.
