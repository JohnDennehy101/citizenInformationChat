##  Réamhrá

Má fhaigheann tú bronntanas, b'fhéidir go mbeidh Cáin Bhronntanais le n-íoc
agat air. Má fhaigheann tú oidhreacht tar éis báis, b'fhéidir go mbeidh Cáin
Oidhreachta le gearradh air. Is cineálacha Cánach Fháltais Caipitiúil (CFC)
iad an dá cháin seo.

Gearrtar cáin ar an sochar (an bronntanas nó an oidhreacht) má tá luach thar
teorainn nó tairseach áirithe aige. Bíonn tairseacha saor ó cháin difriúla i
gceist ag brath ar an ngaol idir an teisteoir (an duine a thugann an sochar)
agus an tairbhí (an duine a fhaigheann an sochar). Tá roinnt díolúintí agus
faoisimh éagsúla ann ag brath ar an gcineál bronntanais nó oidhreachta atá i
gceist.

Tá tú díolmhaithe ó Cháin Fháltais Caipitiúil má fhaigheann tú bronntanas nó
oidhreacht ó do chéile/páirtnéir sibhialta.

Baineann an cháin le gach maoin atá lonnaithe in Éirinn. Baineann sí freisin
le maoin nach bhfuil lonnaithe in Éirinn nuair atá ceachtar den duine a
thugann an sochar nó an duine atá á fháil ina chónaí nó ina ghnáthchónaí in
Éirinn chun críocha cánach.
