##  Grúpthairseacha

Is féidir bronntanais agus oidhreachtaí a fháil saor ó cháin suas go dtí méid
áirithe. Athraíonn an méid saor ó cháin, nó an tairseach, seo ag brath ar an
ngaol atá agat leis an duine a thugann an sochar. Tá trí chatagóirí nó grúpaí
difriúla. Tá tairseach ag gach ceann a bhaineann leis na sochair iomlána a
fuair tú sa chatagóir sin ón 5 Nollaig 1991 i leith.

Bíonn **Grúpa A** i gceist nuair atá an tairbhí, an duine a fhaigheann an
sochar, mar pháiste ag an té atá á thabhairt. Bíonn leasleanbh nó páiste
uchtaithe san áireamh anseo freisin.

Is féidir páiste altrama a bheith cuimsithe anseo má chónaigh an páiste
altrama leis an diúscróir agus faoina chúram, agus gur chuir sé/sí an cúram ar
fáil, ar a c(h)ostas féin, ar feadh tréimhse nó tréimhsí ar a laghad 5 bliana
ar an iomlán sular shroich an páiste altrama 18 mbliana d’aois. Ní bhaineann
an íostréimhse seo i gcás oidhreachta a thógtar ar dháta báis an diúscróra. Sa
chás seo is é tairseach Grúpa A a bheidh i gceist chomh fada is go raibh an
páiste altrama curtha faoi chúram an diúscróra roimh an dáta sin.

Baineann Grúpa A le tuismitheoirí a fhaigheann oidhreacht óna gclann, sa chás
go nglacann an tuismitheoir úinéireacht iomlán an oidhreachta amháin. Má
fhaigheann tuismitheoir oidhreacht agus gan úinéireacht iomlán a bheith acu ar
an sochar, nó má fhaigheann tuismitheoir bronntanas, bíonn Grúpa B i gceist.

Má fhaigheann tuismitheoir oidhreacht óna bpáiste, le húinéireacht iomlán na
hoidhreachta acu, bíonn sí díolmhaithe ó cháin más rud é go bhfuair an páiste
oidhreacht nó bronntanas ó cheachtar den dá thuismitheoir nach raibh
díolmhaithe ó Cháin Fháltais Caipitiúil sna cúig bliana roimhe sin. Ní gá cáin
ar bith a íoc sa chás seo fiú má tá an oidhreacht ón bpáiste thar an
tairseach.

Bíonn **Grúpa B** i gceist nuair atá an tairbhí mar:

  * Thuismitheoir (féach grúpa A freisin) 
  * Sheantuismitheoir 
  * Duine garchlainne nó iarua - féach thíos 
  * Dhearthair nó dheirfiúr 
  * Nó mar nia nó neacht ag an té atá á thabhairt - féach thíos 

Má tá an duine garchlainne ina m(h)ionaoiseach (faoi 18 mbliana d'aois) agus
má fhaigheann sé/sí bronntanas nó oidhreacht óna s(h)eantuismitheoir is féidir
le Grúpa A a bheith i gceist má tá tuismitheoirí an duine garchlainne
básaithe.

D'fhéadfadh tairseach Ghrúpa A a bheith i gceist más rud é go raibh nia nó
neacht ag obair sa ghnó atá ag an té a thugann an sochar ar feadh na cúig
bliana roimhe sin agus go gcomhlíonann sé/sí na critéir seo a leanas:

  * Ní mór gur gaol fola atá sa nia nó neacht seachas nia nó neacht trí phósadh 
  * Is maoin a úsáideadh don ghnó, lena n-áirítear feirmeoireacht, nó scaireanna sa chuideachta, atá sa tabhartas nó san oidhreacht. 
  * Más maoin atá sa tabhartas nó san oidhreacht, ní mór don nia nó neacht oibriú ar feadh níos mó ná 24 uair an chloig in aghaidh na seachtaine don diúscróir san áit a bhfuil an gnó ar siúl, nó don chuideachta más scaireanna atá sa tabhartas nó san oidhreacht. Má tá an gnó ar bun ag an diúscróir, a gcéile agus an nia nó neacht agus acu sin amháin, ní mór don nia nó neacht oibriú ar feadh níos mó ná 15 uair an chloig in aghaidh na seachtaine. 
  * Níl feidhm leis an faoiseamh seo má thógtar an sochar faoi iontaobhas lánroghnach. 

Bíonn **Grúpa C** i gceist do chaidreamh ar bith nach bhfuil san áireamh i
nGrúpa A nó i nGrúpa B.

Má fhaigheann tú sochar ó ghaol le do chéile básaithe nó ó ghaol le do
pháirtnéir sibhialta básaithe, is féidir measúnú a dhéanamh ort faoin ngrúpa
céanna a mbeadh ag do chéile/páirtnéir sibhialta dá mbeadh siadsan ag fáil an
tsochair óna ngaol. Mar shampla, má fhaigheann tú sochar ó athair do
chéile/páirtnéir sibhialta, is é an Grúpa C an ghrúpthairseach a bheadh i
gceist. Ach má fhaigheann tú sochar ó athair do chéile/páirtnéir sibhialta
agus do chéile/páirtnéir sibhialta básaithe, ansin bheadh an ghrúpthairseach a
bhaineann leat mar an gcéanna leis an tairseach do pháiste atá ag fáil sochar
óna t(h)uismitheoir, sé sin Grúpa A.

**Tairseacha CFC ó 10 Deireadh Fómhair 2018** **Grúpa A: €320,000** |  Ta Grúpa A i gceist más páiste leis an teisteoir an tairbhí (cuirtear leasleanbh nó páiste uchtaithe san áireamh anseo freisin, agus páiste altrama i gcúinsí áirithe), nó duine garchlainne mionaoiseach a bhfuil a thuismitheoir marbh. Tig le tuismitheoir atá ag fáil oidhreachta (le leas iomlán) ó pháiste cáiliú do thairseach Grúpa A.   
---|---  
**Grúpa B: €32,500** |  Tuismitheoir/ Deartháir/ Deirfiúr/ Neacht/ Nia/ Ua nó Banua/Dírshinsear leis an teisteoir   
**Grúpa C: €16,250** |  Gach cás eile   
**Tairseacha CFC** |  **2009 (roimh 8 Aibreán 2009)** |  **8 Aibreán 2009 go 31 Nollaig 2009** |  **1 Eanáir 2010 go 7 Nollaig 2010** |  **8 Nollaig 2010 go 6 Nollaig 2011** |  **7 Nollaig 2011 go 5 Nollaig 2012** |  **6 Nollaig 2012 go 13 Deireadh Fómhair 2015** |  **14 Deireadh Fómhair 2015 go 11 Deireadh Fómhair 2016** |  **12 Deireadh Fómhair 2016 go 9 Deireadh Fómhair 2018**  
---|---|---|---|---|---|---|---|---  
**Grúpa A** |  €542,544  |  €434,000  |  €414,799  |  €332,084  |  €250,000  |  €225,000  |  €280,000  |  €310,000   
**Grúpa B** |  €54,254  |  €43,400  |  €41,481  |  €33,208  |  €33,500  |  €30,150  |  €30,150  |  €32,500   
**Grúpa C** |  €27,127  |  €21,700  |  €20,740  |  €16,604  |  €16,750  |  €15,075  |  €15,075  |  €16,250   
  