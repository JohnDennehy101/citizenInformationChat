##  Conas a chuirtear binsí cearta ar bun

Leagtar amach sa reachtaíocht a bhunaíonn an binse cé mhéad ball a shuífidh
air agus an mbeidh siad ina ndlíodóirí, ina státseirbhísigh nó ina
n-ionadaithe tionscail. Leagtar amach ann freisin cumhachtaí an bhinse agus na
nósanna imeachta a chuirfear i bhfeidhm.

Sonraíonn an reachtaíocht freisin conas is féidir achomharc a dhéanamh i
gcoinne chinneadh an bhinse cearta. I gcásanna áirithe d’fhéadfadh go mbeadh
próiseas achomhairc speisialta leagtha amach sa reachtaíocht. Mar shampla,
déantar achomhairc ón gCoimisiún um Chaidreamh san Áit Oibre chuig an gCúirt
Oibreachais.

Féadfaidh an reachtaíocht a lua freisin nach bhfuil aon achomharc chun na
cúirte ach amháin trí athbhreithniú breithiúnach san Ard-Chúirt. Ciallaíonn sé
seo nach gcuirfidh an chúirt a breithiúnas féin in ionad an chinnidh a rinne
an binse, ach go gcinnteoidh sí go ndearnadh an cinneadh go cothrom. Má
rinneadh cinneadh an bhinse gan nósanna imeachta cothroma a leanúint,
féadfaidh an Ard-Chúirt é a chur ar leataobh (ar ceal).

Íocann an Stát an costas a bhaineann le binse cearta a reáchtáil. Go
ginearálta bíonn ar pháirtithe a thagann os comhair binse cearta íoc as a
n-ionadaíocht dhlíthiúil féin.
