###  Teidlíocht faoi Rialacháin an AE

Má tá pinsean slándála sóisialaí á fháil agat ó thír eile san AE, an LEE (an
Limistéar Eorpach Eacnamaíochta) nó an Eilvéis, nó má tá tú ag oibriú agus má
tá árachas sóisialach á íoc agat i gceann de na tíortha seo, b’fhéidir go
gcáileoidh tú do chárta leighis faoi rialacha an AE má bhíonn gnáthchónaí ort
in Éirinn.

Caithfidh nach bhfuil tú faoi réir reachtaíocht slándála sóisialaí na
hÉireann. Ciallaíonn seo go gcaithfidh nach bhfuil íocaíocht leasa
shóisialaigh ranníocach Éireannach á fáil agat ná go bhfuil tú ag oibriú in
Éirinn agus bheith faoi dhliteanas ÁSPC a íoc.

Má tá cónaí ort in Éirinn agus más cleithiúnaí le pinsinéir thú atá i dteideal
faoi rialacháin an AE, nó más cleithiúnaí thú le duine atá ag oibriú i dtír
eile atá cumhdaithe ag na Rialacháin, b’fhéidir go mbeidh tú incháilithe do
chárta leighis. Caithfidh nach bhfuil tú faoi réir reachtaíocht slándála
sóisialaí na hÉireann (i gcás cleithiúnaithe linbh, baineann an riail seo leis
an gcéile nó an duine a thugann aire dóibh).

B’fhéidir go gcáileofar oibrithe ar phostú agus a gcleithiúnaithe don chárta
leighis. Oibrithe iad seo atá fostaithe i dtír eile atá cumhdaithe ag na
Rialacháin ach a gcuireann a bhfostóirí iad chun oibriú in Éirinn ar feadh
tréimhse theoranta.

Féach na treoirlínte measúnaithe (pdf) chun teacht ar eolas breise faoi
theidlíocht faoi Rialacháin an AE.

Le hiarratas a dhéanamh, seolann tú an fhoirm iarratais ar chárta leighis agus
cuireann tú foirm ábhartha E nó S san áireamh. Eisítear foirm E nó S i do thír
agus deimhníonn sé go bhfuil tú rannpháirteach i scéim árachais sláinte i dtír
eile an AE/an LEE nó san Eilvéis. Má dheimhníonn do thír go bhfuil tú i
dteideal cúram sláinte a fháil anseo, ní gá duit tabhairt faoi mheasúnú
airgeadais.
