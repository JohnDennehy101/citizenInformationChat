##  Réamhrá

Má tá cárta leighis agat a d’eisigh Feidhmeannacht na Seirbhíse Sláinte (FSS),
is féidir leat seirbhísí áirithe sláinte a fháil saor in aisce. Cumhdaítear do
chéile nó do pháirtnéir agus do leanaí cleithiúnacha, de ghnáth, don réimse
céanna seirbhísí sláinte freisin.

Is féidir le duine ar bith a bhfuil ‘gnáthchónaí’ in Éirinn orthu iarratas a
dhéanamh ar chárta leighis. Ciallaíonn seo go bhfuil cónaí ort in Éirinn agus
go bhfuil sé ar intinn agat cónaí anseo ar feadh bliain amháin, ar a laghad.

Caithfidh d’ioncam seachtainiúil a bheith faoi bhun méid áirithe i leith do
lín tí chun cáiliú do chárta leighis. Cuirtear ioncam airgid thirim,
coigilteas, infheistíochtaí agus réadmhaoin (seachas d’áit chónaithe féin) san
áireamh sa tástáil mhaoine.

Má tá tú ag teacht go hÉirinn ón Úcráin faoin Treoir um Chosaint Shealadach,
b’fhéidir go mbeidh tú i dteideal cárta leighis a fháil láithreach bonn. Tá
foirm iarratais (pdf) ar chárta leighis speisialta do dhaoine ón Úcráin ar
fáil. Tá an fhoirm iarratais seo ar chárta leighis ar fáil freisin san
Úcráinis (pdf) agus sa Rúisis (pdf).

**Cártaí cuairte DG:** Mura gcáilíonn tú do chárta leighis ar bhunúis ioncaim,
b’fhéidir go gcáileoidh tú do chárta cuairte DG a fháil.
