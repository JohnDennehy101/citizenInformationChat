###  Ciontú cúirte a achomharc

Má roghnaíonn tú gan fógra muirir sheasta a íoc laistigh de 56 lá, eisítear
toghairm duit le bheith i láthair na Cúirte Dúiche. Tá roinnt cionta mótair
nach féidir ach iad a ionchúiseamh sa chúirt (mar shampla, tiomáint gan
árachas agus tiomáint chontúirteach). Éistear leis na cionta mótair
tromchúiseacha sa Chúirt Chuarda, mar shampla tiomáint chontúirteach a bhfuil
bás mar thoradh air.

Má chiontaítear tú i gcion mótair sa Chúirt Dúiche, is féidir leat an cinneadh
a achomharc chuig an gCúirt Chuarda. Áirítear leis seo achomharc a dhéanamh i
gcoinne cinneadh na Cúirte Dúiche tú a dhícháiliú ón tiomáint. Ba chóir duit
comhairle dlí a fháil má tá achomharc á bheartú agat. Is féidir leat comhairle
dlí saor in aisce a fháil ó [ Ionaid Comhairle Dlí Saor in Aisce (FLAC).
](https://www.flac.ie/help/centres/)

Ní mór duit achomharc a chur isteach laistigh de 14 lá ón gciontú. Más mian
leat ionadaíocht a dhéanamh ar do shon féin, is féidir leat cabhair a lorg ó
chléireach na cúirte i do Chúirt Dúiche áitiúil maidir leis na foirmeacha is
gá duit a chomhlánú. Nó is féidir le dlíodóir cabhrú leat.
