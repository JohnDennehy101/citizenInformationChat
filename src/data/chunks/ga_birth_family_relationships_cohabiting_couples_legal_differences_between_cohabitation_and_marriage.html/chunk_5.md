##  Scéim sásaimh do lánúineacha comhchónaithe

Má bhí tú ag cónaí le do pháirtnéir agus má thagann deireadh le bhur
gcaidreamh, b’fhéidir go mbeidh tú in ann leas a bhaint as an scéim sásaimh do
lánúineacha comhchónaithe. Is í aidhm na scéime sásaimh duine den lánúin atá
spleách ó thaobh cúrsaí airgeadais de a chosaint má thagann deireadh leis an
gcaidreamh comhchónaithe fadtéarmach (trí bhás nó idirscaradh).

Faoin scéim sásaimh, is féidir le lánúineacha comhchónaithe orduithe a fháil
ón gcúirt atá cosúil leo siúd atá ar fáil do lánúineacha pósta nuair a scarann
nó a fhaigheann siad colscaradh óna chéile, má bhíonn an chúirt sásta go raibh
duine díobh spleách ó thaobh cúrsaí airgeadais ar an duine eile.

Chun iarratas a dhéanamh ar orduithe cúirte faoin scéim sásaimh, caithfidh tú
a bheith i do chomháitritheoir cáilithe. Ciallaíonn seo gur gá duit na
coinníollacha seo a leanas a shásamh:

  * Bhí sibh ag cónaí le chéile i gcaidreamh tiomanta agus collaí ar feadh ar a laghad 5 bliana, nó 
  * Bhí sibh ag cónaí le chéile i gcaidreamh tiomanta agus collaí ar feadh ar a laghad 2 bhliain má bhí leanbh agat le do pháirtnéir 

Leagtar rialacha na scéime amach san Acht um Páirtnéireacht Shibhialta agus um
Chearta agus Oibleagáidí Áirithe de chuid Comhchónaitheoirí, 2010\.

Faoi chúinsí áirithe, má fhaigheann do pháirtnéir bás agus sibh fós i
gcaidreamh le chéile, is féidir leat iarratas a dhéanamh ar an gcúirt ar sciar
dá n-eastát, ach ní gá a chruthú go raibh tú ag brath orthu i dtaobh cúrsaí
airgeadais de. Caithfidh tú iarratas a dhéanamh laistigh de 6 mhí i ndiaidh go
ndeonaítear an phrobháid nó an riaradh i dtosach. Tá bronntanas nó oidhreacht
a fhaightear de bhun ordú cúirte faoi Chuid 15 den Acht um Páirtnéireacht
Shibhialta agus um Chearta agus Oibleagáidí Áirithe de chuid
Comhchónaitheoirí, 2010 díolmhaithe ó Cháin Fáltas Caipitiúil (CFC), sochar
san áireamh ó ghlaneastát do pháirtnéara nach maireann.
