###  Do phas Éireannach a chailleadh thar lear

Más saoránach Éireannach tú agus tú i do chónaí thar lear, ag taisteal nó ar
laethanta saoire thar lear agus má chailltear/goidtear nó má théann do phas
Éireannach amú ní mór duit [ teagmháil a dhéanamh le d’ambasáid nó consalacht
na hÉireann is cóngaraí láithreach ](http://www.dfa.ie/home/index.aspx?id=285)
. Iarrfar ort an caillteanas a dhearbhú i scríbhinn nó má tá tú ag cur isteach
ar phas nua na sonraí a chur isteach ar d’iarratas. (Bain úsáid as an fhoirm
APS 2 nuair a chuirtear isteach ar phas nua má tá cónaí ort i dTuaisceart
Éireann nó lasmuigh d'Éirinn.) Má tá tú i dtír faoi láthair nach bhfuil
ionadaíocht ar bith Éireannach ann, is féidir leat teagmháil a dhéanamh le
hambasáid/consalacht Bhallstát eile de chuid an AE a rachaidh i dteagmháil le
hambasáid na hÉireann is cóngaraí ar do shon.

Ní mór duit chomh maith teagmháil a dhéanamh leis na póilíní áitiúla agus
ráiteas scríofa go bhfuil caillteanas do phas tuairiscithe agat a iarraidh. Ní
mór do bhall údarás na bpóilíní sa tír ina bhfuil tú ag fanacht an ráiteas seo
a dhearbhú. Beidh sé seo de dhíth ort chun _teastas éigeandála taistil_ a
fháil ó ambasáid/consalacht de chuid na hÉireann.

Má theastaíonn cáipéis taistil éigeandála uait ó ambasáid nó consalacht na
hÉireann, caithfidh tú teagmháil a dhéanamh leis na póilíní áitiúla agus
ráiteas scríofa a lorg gur thug tú le fios gur cailleadh do phas. Caithfidh
comhalta den údarás póilíneachta sa tír ina bhfuil tú ag fanacht bheith mar
fhinné ar an ráiteas seo.

Arís, má tá tú i dtír faoi láthair nach bhfuil ionadaíocht ar bith Éireannach
ann, is féidir leat teagmháil a dhéanamh le hambasáid/consalacht Bhallstát
eile de chuid an AE. Ní féidir le hambasáid nó le consalacht Bhallstát eile de
chuid an AE pas nua ná doiciméad éigeandála taistil a eisiúint duit. Ina áit
sin rachaidh siad i dteagmháil le hambasáid nó consalacht na hÉireann is
cóngaraí ar do shon, a rachaidh i dteagmháil leat ansin. I gcásanna áirithe is
féidir le hambasáid nó consalacht i mBallstát eile de chuid an AE [ Doiciméad
Taistil Éigeandála AE (ETD)
](http://europa.eu/legislation_summaries/justice_freedom_security/citizenship_of_the_union/l14010b_en.htm)
a eisiúint duit.
