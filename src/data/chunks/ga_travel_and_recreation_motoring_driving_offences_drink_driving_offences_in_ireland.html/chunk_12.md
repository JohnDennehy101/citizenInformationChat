###  Cad é an nós imeachta má dhéantar mé a ghabháil as a bheith ag tiomáint
faoi thionchar alcóil?

Má ghabhtar thú ar thaobh an bhóthair mar gheall ar thiomáint faoi thionchar
alcóil, tá sé de dhualgas ar an nGarda a chur in iúl duit i ngnáth-theanga
shoiléir go bhfuil tú á ghabháil mar gheall ar an gcion tiomána faoi thionchar
alcóil. Tabharfar chuig Stáisiún áitiúil de chuid an Gharda Síochána tú, áit a
gcuirfidh Garda atá i bhfeighil an stáisiúin ar an eolas tú faoi do chearta.
Áirítear ar na cearta seo dul i gcomhairle le haturnae. Mar sin féin, mura
ndéantar teagmháil le d’aturnae, ní ligfear é sin as do dhualgas cloí le
hiarratas an Gharda sampla fola, fuail nó anála a chur ar fáil.

Má chuireann tú sampla fola nó fuail ar fáil, roinnfear an sampla ina dhá
choimeádán i do láthair agus déanfar na coimeádáin a shéalú. Ansin cuirfear
sampla de do rogha coimeádán ar fáil duit agus seolfar an sampla eile chuig [
an Lia-Bhiúró um Shábháilteacht ar Bhóithre
](http://www.dttas.ie/roads/agencies/english/medical-bureau-road-safety) lena
anailísiú. Seolfar torthaí na tástála chugat féin agus chuig an nGarda lena
mbaineann. Is féidir go ndéanfaí anailís neamhspleách ar do shampla féin más
mian leat.

Ar an dul céanna, má thugann tú sampla de d’anáil, cuirfidh an t-anáileadán
asphrionta ar fáil láithreach maidir leis an leibhéal alcóil i d’anáil.
Tabharfar rogha duit maidir le ceachtar asphrionta ar mhaith leat a choinneáil
agus féadfaidh an Garda an ceann eile a úsáid sa chúirt mar chruthúnas go
raibh tú os cionn na teorann dlíthiúla.

Má léirítear go bhfuil an leibhéal alcóil os cionn an mhéid dhlíthiúil,
eiseoidh an Garda fógra um pionós socraithe nó cuirfidh sé/sí toghairm ort a
bheith i láthair sa Chúirt Dúiche chun an cúiseamh a bhaineann le tiomáint
faoi thionchar alcóil a fhreagairt. Ar ndóigh, má tá tú faoi bhun na teorann
dlíthiúla, is é sin deireadh an scéil.
