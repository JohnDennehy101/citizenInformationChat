###  Seirbhísí cúraim leanaí réamhscoile nach mór dóibh clárú le Tusla

Déantar cur síos sna Rialacháin ar na saghsanna éagsúla de sheirbhísí cúraim
leanaí réamhscoile nach mór dóibh clárú le Tusla. Is iad seo:

  * Seirbhísí seisiúnacha 
  * Cúram lae páirtaimseartha: 
  * Cúram lae iomláin 
  * Feighlithe leanaí a sholáthraíonn cúram do bhreis agus 3 leanbh – féach ‘Feighlithe Leanaí’ thíos 
  * Seirbhís réamhscoile in ionad buail isteach 

**Seirbhísí seisiúnacha**

Cuireann grúpaí súgartha, naíolanna, grúpaí Montessori, naíonraí agus
feighlithe leanaí a thugann aire do bhreis agus 3 leanbh seirbhís réamhscoile
sheisiúnach ar fáil. Is iad na seirbhísí a chuirtear ar fáil de ghnáth cláir
phleanáilte a chuireann seal a fhaide le 3.5 uair an chloig ar fáil (mar
shampla, maidin nó tráthnóna). Freastalaíonn siad go ginearálta ar leanaí
réamhscoile san aoisghrúpa 3-5 bliana.

**Cúram lae páirtaimseartha**

Cuireann seo seirbhís struchtúrach cúraim lae ar fáil do leanaí réamhscoile ar
feadh níos faide ná 3.5 uair an chloig ach níos giorra ná 5 huaire an chloig
sa lá.

**Cúram lae iomláin**

Seirbhís struchtúrach cúraim lae é seo a chuirtear ar fáil ar feadh níos faide
ná 5 huaire an chloig sa lá. I measc na soláthraithe tá naíonraí agus
naíolanna.

**Feighlithe Leanaí**

Tugann feighlithe leanaí cúram do leanaí in áit chónaithe féin an fheighlí
leanaí. I gcaitheamh na bliana, cuireann siad an tseirbhís seo ar fáil don lá
oibre iomlán nó ar feadh tréimhsí éagsúla i rith an lae. Déanann tuismitheoirí
agus feighlithe leanaí idirbheartaíocht ar a dtéarmaí féin cosúil le
huaireanta, rátaí agus dualgais. Mar chuid den Tionscnamh Náisiúnta
Feighlíochta Leanaí, d’fhoilsigh an Roinn Leanaí, Comhionannais, Míchumais,
Lánpháirtíochta agus Óige treoirlínte d’fheighlithe leanaí (pdf).. B’fhéidir
go mbeidh ort ÁSPC a íoc más mó do thuilleamh ná suim áirithe.

Ní féidir le feighlí leanaí aire a thabhairt do bhreis agus 5 leanbh
réamhscoile ag aon tráth amháin, leanaí réamhscoile féin an fheighlí leanaí
san áireamh. Níl feighlithe leanaí a sholáthraíonn cúram do bhreis agus 3
leanbh cumhdaithe ag an Acht um Chúram Leanaí, 1991.

Faigheann daoine a thugann aire do 3 leanbh, ar a mhéid, in áit chónaithe féin
an fheighlí faoiseamh cánach d’fheighlíocht leanaí. Níl ar an bhfeighlí leanaí
cáin a íoc más lú a dtuilleamh ná €15,000 sa bhliain. Más mó a dtuilleamh ná
an tsuim seo, tá cáin le híoc ar an méid iomlán. Caithfidh feighlithe leanaí a
n-ioncam ó fheighlíocht leanaí a chur san áireamh ina dtuairisceán cánach
bliantúil. Caithfidh siad fógra a thabhairt freisin dá gCoiste Contae nó
Cathrach i gCúram Leanaí go bhfuil seirbhís feighlíochta leanaí á soláthar acu

**Seirbhís réamhscoile in ionad buail isteach**

Is éard is seirbhís réamhscoile in ionad buail isteach ann nuair a thugtar
aire do leanbh réamhscoile ar feadh tréimhse nach faide ná dhá uair an chloig
fad a chuirtear seirbhís ar fáil don tuismitheoir nó don chaomhnóir nó fad a
fhreastalaíonn siad ar imeacht. Is minice go mbíonn na seirbhísí siúd in
áiteanna cosúil le hionaid siopadóireachta nó ionaid fóillíochta.

**Cé nach gá dóibh clárú le Tusla?**

Ní ga do sholáthraithe cúraim réamhscoile Tusla – an Ghníomhaireacht um Leanaí
agus an Teaghlach a chur ar an eolas. Áirítear leo seo:

  * Gaol leis an leanbh nó céile an ghaoil siúd (is é sin, deartháir, deirfiúr, aintín, uncail, seantuismitheoir nó leastuismitheoir an linbh) 
  * Má tá aire á tabhairt agat do 1 leanbh réamhscoile nó níos mó den teaghlach céanna do leanaí eile (seachas do leanaí féin) i do theach féin 
  * Má tá aire á tabhairt agat do 3 leanbh réamhscoile, ar a mhéid, ó theaghlaigh éagsúla (seachas do leanaí féin) i d’áit chónaithe féin 
