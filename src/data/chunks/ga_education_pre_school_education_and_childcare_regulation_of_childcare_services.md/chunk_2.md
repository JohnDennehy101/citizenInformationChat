##  Cúram leanaí réamhscoile

Leanaí réamhscoile iad leanaí atá níos óige ná 6 bliana d’aois, nach bhfuil ag
freastal ar bhunscoil ná a comhionann.

Áirítear le seirbhísí réamhscoile réamhscoileanna, grúpaí súgartha, naíonraí,
naíolanna, feighlithe leanaí agus a mhacasamhail de sheirbhísí a thugann aire
do bhreis agus 3 leanbh réamhscoile.

Tá ar Tusla seirbhísí cúraim leanaí a iniúchadh agus a rialáil agus
d’fhoilsigh sé liosta leideanna ar réamhscoil a roghnú.

Leagtar amach seirbhísí cúraim leanaí réamhscoile a rialáil i Rialacháin an
Achta um Chúram Leanaí, 1991 (Seirbhísí Luathbhlianta), 2016. Déantar cur síos
sna Rialacháin ar na caighdeáin sláinte, sábháilteachta agus leasa nach mór a
bheith i bhfeidhm sular féidir na seirbhísí siúd a sholáthar.

Príomhreachtaíocht eile do chúram leanaí é an tAcht um Chúram Leanaí, 1991
arna leasú ag an Acht fán nGníomhaireacht um Leanaí agus an Teaghlach, 2013
agus Rialacháin an Achta um Chúram Leanaí, (Seirbhísí Luathbhlianta)
(Leasuithe), 2016.

Tá Tusla freagrach as sláinte, sábháilteacht agus leas leanaí a fhreastalaíonn
ar sheirbhísí cúraim leanaí réamhscoile a chinntiú. Tá freagracht fhoriomlán
ar an Roinn Leanaí, Comhionannais, Míchumais, Lánpháirtíochta agus Óige (an
RLCMLÓ) as beartas agus rialacháin a fhorbairt sa limistéar seo.
