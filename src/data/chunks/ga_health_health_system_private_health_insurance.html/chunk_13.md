###  Saoil Rátáil Chomhphobail

Ón **1 Bealtaine 2015** , beidh táillí níos airde i bhfeidhm do dhaoine atá 35
bliain d’aois nó níos sine agus árachas sláinte á cheannach acu den chéad
uair. Cuirfear lódáil 2% leis an gcostas i leith gach bliana os cionn 34
bliain d’aois. Mar shampla, má tá tú 35 bliain d’aois, beidh an costas a
íocfaidh tú 2% níos airde ná an costas a íocfaidh duine atá 34 bliain d’aois.
Má tá tú 44 bliain d’aois, beidh an costas a íocfaidh tú 20% níos airde ná an
costas a íocfaidh duine atá 34 bliain d’aois.

Ní chuirfear na lódálacha sin i bhfeidhm sa chás go bhfuil árachas sláinte
agat cheana féin nuair a thagann siad i bhfeidhm.

Más rud é nach bhfuil árachas agat an 1 Bealtaine 2015 agus go raibh árachas
sláinte agat roimhe sin, beidh tú in ann creidmheas a fháil i leith an ama ina
raibh árachas agat, rud a laghdóidh líon na mblianta a mbeidh feidhm ag an
lódáil ina leith.

Má tá briseadh de níos lú ná 13 seachtaine ann i do chlúdach, ní dhéanfar
difear do do lódáil.

Má chealaigh tú do chlúdach árachais ar feadh tréimhsí fostaíochta ón 1 Eanáir
2008, beifear in ann creidmheasanna trí bliana ar a mhéad a chur ar fáil.

Más rud é go mbeidh cónaí ort lasmuigh d’Éirinn an 1 Bealtaine 2015 agus go
mbogfaidh tú go hÉirinn ina dhiaidh sin, ní chuirfear lódáil i bhfeidhm i do
leith sa chás go gceannóidh tú árachas sláinte laistigh de naoi mí agus go
gcoinneoidh tú an t-árachas sin ar bun.

Tá liosta de [ cheisteanna coitianta faoin bpobalrátú saoil
](http://health.gov.ie/wp-content/uploads/2014/07/FAQ.pdf) foilsithe ag an
Roinn Sláinte. Tá na rialacháin leagtha amach in [ Ionstraim Reachtúil 312 de
2014 (pdf) ](http://www.irishstatutebook.ie/pdf/2014/en.si.2014.0312.pdf) .
