##  Círéib

Meastar go bhfuil an chíréib ar cheann de na cionta in aghaidh ord poiblí is
mó agus is tromchúisí. Is é an sainmhíniú a thugtar air ná nuair a bhíonn 12
dhuine nó níos mó le chéile in aon áit amháin agus úsáideann siad foréigean
neamhdhleathach nó nuair a bhagraíonn siad ar a úsáid ar chuspóir coiteann,
agus nuair a bheadh a n-iompar ina chúis go mbeadh eagla ar dhuine atá
diongbháilte go réasúnta a bhí i láthair ag an áit sin i leith a
sábháilteachta nó i leith sábháilteacht duine eile. Mar sin, bíonn aon duine a
úsáideann foréigean neamhdhleathach ar an gcuspóir coiteann seo ar an mbealach
seo ciontach i gcion na círéibe.

Is iad na codanna tábhachtacha den chion seo:

  * Caithfidh ar a laghad 12 dhuine foréigean a úsáid nó bagairt ar fhoréigean a úsáid 
  * Caithfidh cuspóir coiteann a bheith acu agus amhlaidh á dhéanamh acu 
  * Bheadh a n-iompar ina gcúis réasúnta le heagla a bheith ar bhreathnóir i leith a sábháilteachta nó i leith sábháilteacht duine éigin eile 
  * D’úsáid an cúisí foréigean neamhdhleathach 

Is féidir leis an gcion seo titim amach in áit phoiblí nó phríobháideach. Is
féidir leis na Gardaí cion na círéibe a úsáid i gcásanna ina dtagann grúpaí
móra daoine le chéile chun agóid a dhéanamh agus nuair a thiteann foréigean
neamhdhleathach amach ina dhiaidh sin mar chuid den agóid. Is é an pionós
uasta do chion na círéibe fíneáil neamhtheoranta, tréimhse phríosúnachta a
fhaide le 10 mbliana, nó an dá rud.
