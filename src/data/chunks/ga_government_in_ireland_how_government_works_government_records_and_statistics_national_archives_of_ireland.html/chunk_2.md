##  Réamhrá

Is ag Cartlann Náisiúnta na hÉireann is féidir le taighdeoirí agus baill den
phobal amharc ar bhuncháipéisí agus ar bhuntaifid ó ranna stáit, na
cúirteanna, comhlachtaí poiblí anuas ar go leor bailiúcháin phríobháideacha.

Cabhraíonn na cáipéisí a choimeádtar sna Cartlanna le tuiscint a sholáthar ar
stair shóisialta, gheilleagrach agus pholaitiúil na hÉireann. Cruthaíodh an
Chartlann Náisiúnta i 1988, nuair a rinneadh Oifig na dTaifead Poiblí (a
bunaíodh in 1867, a bhí suite roimhe seo ag na Ceithre Chúirt) agus Oifig
Pháipéar an Stáit (a bunaíodh i 1702, a bhí suite roimhe seo ag Caisleán
Bhaile Átha Cliath) a chumasc in aon institiúid amháin.
