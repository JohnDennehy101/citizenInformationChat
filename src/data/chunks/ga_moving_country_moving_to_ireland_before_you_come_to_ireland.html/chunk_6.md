##  Eolas ginearálta faoi chónaí in Éirinn

**Ag filleadh ar Éirinn:** Cuirtear eolas ar fáil inár mír ar fhilleadh ar
Éirinn faoi cad ba cheart a bheith ar eolas agat má tá sé ar intinn agat
filleadh ar Éirinn i ndiaidh bheith ag cónaí thar lear.

**Ag dul ar scor in Éirinn:** Aimsigh eolas faoi fhilleadh ar Éirinn chun dul
ar scor, nó ar bhogadh go hÉirinn chun dul ar scor.

**An Rialtas:** Daonlathas parlaiminteach í Éire. Tá ceart vóta a chaitheamh
ag gach cónaitheoir i dtoghcháin áitiúla agus tá an ceart ag saoránaigh an AE
freisin vóta a chaitheamh i dtoghcháin Eorpacha. Tá ceart vótála ag saoránaigh
an RA i dtoghcháin náisiúnta freisin. Is féidir eolas breise a léamh faoin
rialtas náisiúnta agus rialtas áitiúil.

**Cáin agus ranníocaíochtaí árachais shóisialaigh:** Má tá tú ag oibriú nó
féinfhostaithe, caithfidh tú ranníocaíochtaí ÁSPC a íoc ar an mbealach céanna
a íocann Éireannaigh iad. Má tá cónaí ort in Éirinn, b’fhéidir go mbeidh ort
cáin ioncaim agus cánacha caipitil a íoc. Tá rialacha sonracha ann faoi
chónaitheacht ar chuspóirí cánach.

**Oideachas:** Tá bunoideachas agus oideachas meánscoile saor in aisce ar fáil
do gach leanbh faoi bhun aois 18 mbliana a bhfuil cónaí dleathach orthu in
Éirinn. Tá roinnt bunscoileanna agus meánscoileanna as a n-íoctar táillí ar
fáil freisin. Tá freastal ar an scoil éigeantach go dtí aois 16 bliana.

**Comhionannas:** Tá reachtaíocht chomhionannais ag Éirinn a chuireann
toirmeasc ar idirdhealú i bhfostaíocht agus rochtain ar sheirbhísí ar roinnt
foras, náisiúntacht agus cineál san áireamh.

**Tithíocht:** Cónaíonn roinnt daoine i dtithíocht phríobháideach úinéir-
áitithe agus cónaíonn roinnt daoine i gcóiríocht phríobháideach ar cíos. Tá
tithíocht shóisialta ar fáil ach is gnách go mbíonn ort bheith i do chónaí in
Éirinn ar feadh tréimhse ama sula mbeidh tú i dteideal é a fháil.

**Seirbhísí sláinte:** Má tá gnáthchónaí ort in Éirinn, b’fhéidir go mbeidh tú
i dteideal réimse seirbhísí sláinte a fháil atá saor in aisce nó a gcuireann
an Rialtas fóirdheontas ar fáil dóibh. Tá réimse seirbhísí príobháideacha
cúraim sláinte ar fáil freisin. Féadtar a áireamh le do chead chun fanacht in
Éirinn riachtanas go bhfuil árachas sláinte príobháideach agat.

**Teidlíochtaí slándála sóisialaí:** Má tá tú ag bogadh go hÉirinn, caithfidh
gur fios duit do theidlíochtaí slándála sóisialaí. Baineann na rialacha
ginearálta faoi shlándáil shóisialach d’oibrithe imirceacha le náisiúnaigh an
LEE agus na hEilvéise.

**Íocaíochtaí cúnaimh shóisialta:** Tá ar gach duine, saoránaigh Éireannacha
san áireamh, riachtanas an ghnáthchónaithe a shásamh má bhíonn siad ag cur
isteach ar íocaíocht cúnaimh shóisialta. Baineann rialacha éagsúla le
saoránaigh an LEE.

**Peataí:** Tá rialacháin ann faoi pheataí a iompórtáil ó áiteanna thar lear,
mar sin, ní foláir duit eolas a aimsiú faoi na nósanna imeachta chun do pheata
a thabhairt go hÉirinn.

**Custaim:** Tá rialacháin chustam ann faoi earraí coiscthe nó srianta a
iompórtáil agus tá an chumhacht ag oifigigh Chustam agus Mhál tabhairt faoi
chuardaigh ar bhagáiste daoine a thaistealaíonn go hÉirinn.

**Tiomáint, gluaisteáin agus iompar:** Aithnítear ceadúnais tiomána iomlána ó
gach ballstáit eile an AE (agus ó roinnt tíortha eile) lena n-úsáid in Éirinn.
Ba cheart duit a dheimhniú an gá duit do cheadúnas a iompú ina cheadúnas
tiomána Éireannach. Más mian leat do ghluaisteán a thabhairt go hÉirinn, ní
mór duit eolas a fháil faoi ghluaisteán a iompórtáil agus na himpleachtaí
maidir le Cáin Chláraithe Feithiclí (CCF).
