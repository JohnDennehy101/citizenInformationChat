##  An bealach a roghnaíonn agus a thugann scoileanna tosaíocht do dhaltaí a
dhéanann iarratas

Go ginearálta, ní mór do scoileanna glacadh le gach dalta a dhéanann iarratas
orthu mura bhfaigheann siad níos mó iarratas ná mar atá áiteanna (i bhfocail
eile, má tá ró-éileamh ar an scoil).

Caithfidh beartas iontrála a bheith ag gach scoil. Leagtar amach sa pholasaí
na rialacha a chuirtear i bhfeidhm má tá ró-éileamh ar an scoil. Cabhraíonn na
rialacha roghnúcháin seo leis an scoil cinneadh a dhéanamh maidir leis na
daltaí a nglacfar leo agus maidir leis an ord ina nglacfar leo.

Ní féidir le scoileanna idirdhealú a dhéanamh ar aon cheann de na forais seo a
leanas:

  * Inscne 
  * Stádas sibhialta 
  * Stádas teaghlaigh 
  * Gnéaschlaonadh 
  * Creideamh 
  * Míchumas 
  * Cine 
  * Duine den Lucht Siúil 
  * Riachtanais speisialta oideachais 

Tá roinnt eisceachtaí ann maidir leis na rialacha seo:

**Inscne**

Mura nglacann scoil ach le daltaí d’inscne ar leith (scoil do chailíní nó
scoil do bhuachaillí amháin), ní chaithfidh an scoil glacadh le dalta den
inscne eile.

**Éiteas creidimh**

Cuireann go leor scoileanna in Éirinn luachanna creidimh áirithe chun cinn.
Níl cead ag na scoileanna seo idirdhealú a dhéanamh agus daltaí de chreideamh
ar leith a ligean isteach seachas daltaí eile, ach amháin sna cúinsí seo a
leanas:

  * Má tá sé mar aidhm ag scoil luachanna reiligiúnacha áirithe a chur chun cinn, is féidir leis an scoil iontráil a dhiúltú do dhalta nach den sainchreideamh sin iad más féidir a chruthú go bhfuil an diúltú sin riachtanach chun éiteas na scoile a choinneáil. 
  * Féadfaidh scoil a chuireann teagasc nó oideachas creidimh ar fáil i reiligiún mionlaigh tús áite a thabhairt do dhalta den reiligiún sin a bhfuil áit á lorg acu i scoil a sholáthraíonn teagasc nó oideachas creidimh atá ag teacht le, nó atá cosúil le, creideamh reiligiúnach an dalta sin. 

Tá sé de cheart ag daltaí freastal ar scoil reiligiúnach gan aon teagasc
reiligiúnach a fháil.
