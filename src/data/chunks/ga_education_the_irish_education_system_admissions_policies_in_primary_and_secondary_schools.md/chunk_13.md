##  Iontráil daltaí faoi mhíchumas nó daltaí a bhfuil riachtanais speisialta
oideachais acu

Ní féidir le scoileanna idirdhealú a dhéanamh toisc go bhfuil leanbh faoi
mhíchumas nó go bhfuil riachtanas speisialta oideachais aige/aici. Go
teoiriciúil, ciallaíonn sé seo gur cheart go mbeifeá in ann iarratas a
dhéanamh ar scoil ar bith agus gur cheart go ndéanfadh an scoil sin freastal
ar do leanbh. Ach, le fírinne, níl na háiseanna iomchuí ag roinnt scoileanna
glacadh le daltaí a bhfuil dianriachtanais speisialta acu.

Más fearr leat go bhfreastalódh do leanbh ar scoil speisialta nó ar rang
speisialta i scoil a fhreastalaíonn ar chineálacha sonracha míchumais, beidh
feidhm ag na critéir roghnúcháin thuas.

Más ‘scoil speisialta’ í an scoil a bhfuil tú ag déanamh iarratais uirthi,
féadfaidh an scoil do leanbh a dhiúltú mura bhfuil an chatagóir
sainriachtanais atá sonraithe ag do leanbh. Ní mór é seo a bheith luaite i
bhfógra iontrála na scoile.

Má tá iarratas á dhéanamh agat chun áit a fháil do do leanbh i ‘rang
speisialta’ i scoil a bunaíodh chun soláthar a dhéanamh go heisiach do dhaltaí
a bhfuil catagóirí áirithe riachtanas speisialta acu, is féidir leis an scoil
do leanbh a dhiúltú don rang sin mura bhfuil an chatagóir riachtanas
speisialta sonraithe ag do leanbh. Ní mór é seo a bheith luaite i bhfógra
iontrála na scoile.

**Cad a tharlóidh mura féidir liom scoil oiriúnach a aimsiú do mo leanbh a
bhfuil riachtanais speisialta aige/aici?**

Níl na háiseanna iomchuí ag roinnt scoileanna glacadh le daltaí a bhfuil
dianriachtanais speisialta acu. Mura bhfuil scoil i do cheantar le háiseanna
do do leanbh, beidh [ an Chomhairle Náisiúnta um Oideachas Speisialta (CNOS)
](https://ncse.ie/for-parents) nó [ Tusla – an Ghníomhaireacht um Leanaí agus
an Teaghlach ](http://www.tusla.ie/services/educational-welfare-services) in
ann cabhrú leat. Is féidir leo scoil i do cheantar a ainmniú do do leanbh agus
[ ní mór don scoil sin soláthar breise a dhéanamh
](https://www.gov.ie/en/press-release/8a499-statement-from-minister-of-state-
for-special-education-and-inclusion-josepha-madigan-td-announcing-significant-
increase-in-special-education-provision-in-dublin/) chun freastal ar do
leanbh.

Déanann [ an tAcht Oideachais (Socrú i leith Leanaí a bhfuil Riachtanais
Speisialta Oideachais Acu), 2022
](https://data.oireachtas.ie/ie/oireachtas/act/2022/22/eng/enacted/a2222.pdf)
soláthar breise do leanaí a bhfuil riachtanais speisialta oideachais acu. Tá
eolas foilsithe do scoileanna ag an Roinn Oideachais maidir le [ soláthar a
dhéanamh do leanaí a bhfuil riachtanais speisialta oideachais acu.
](https://assets.gov.ie/240372/f025d1bf-0cb9-44cb-9eed-b4d092fc9158.pdf)
