##  Méaduithe cíosa i gCriosanna BrúCíosa

Limistéir iad Criosanna Brú Cíosa (CBCanna) ina bhfuil na cíosanna is airde á
ngearradh agus ina bhfuil siad ag dul i méid go tapa. Caithfidh limistéar
critéir áirithe a shásamh go ndéanfar CBC de. Cuirtear uasteorainn ar
mhéaduithe bliantúla cíosa sna limistéir seo. Tugadh CBCanna isteach an 24
Nollaig 2016 agus beidh siad i bhfeidhm go fóill go dtí an 31 Nollaig 2024.
Féach thíos le haghaidh liosta na gceantar atá ina gCriosanna Brú Cíosa.

Ón 11 Nollaig 2021, cuirtear uasteorainn ar mhéaduithe cíosa bliantúla in
CBCanna ar aon dul leis an ráta de bhoilsciú ginearálta nó 2% sa bhliain, pé
ceann is ísle. Mar sin, má dhéanann do thiarna talún athbhreithniú ar an gcíos
gach 12 mhí agus más é an ráta de bhoilsciú ginearálta 1.5%, ní féidir do
chíos a mhéadú ach faoi 1.5%, ar a mhéid. Má tá an ráta de bhoilsciú
ginearálta níos airde ná 2%, mar shampla, 3%, ní féidir an cíos a mhéadú ach
faoi 2%, ar a mhéid.

Bíonn sé beagán níos casta mura ndearna do thiarna talún athbhreithniú ar an
gcíos ar feadh roinnt blianta, mar gheall go mbeidh an uasteorainn 2% i gceist
gach bliain. Mar sin, mar shampla, má d’aistrigh tú isteach i gcóiríocht ar
cíos i mí na Nollag 2016 agus murar tháinig athrú ar an gcíos ó shin i leith,
bheadh an ráta de bhoilsciú ginearálta i gceist nuair a bhíonn an méadú cíosa
á ríomh. Is amhlaidh atá seo mar gheall go raibh an ráta de bhoilsciú idir
Nollaig 2016 agus Nollaig 2021 6.6%, atá níos ísle ná an ráta 10% a bheadh i
gceist faoin gcoinníoll 2% sa bhliain (2% sa bhliain ar feadh 5 bliana = 10%).
Baineann an t-áireamhán Crios Brú Cíosa leis an dá cheann de na coinníollacha
seo agus ríomhann sé an méadú cíosa a cheadaítear duit.
