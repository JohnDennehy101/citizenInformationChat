##  Athbhreithnithe cíosa

Is féidir le tionónta nó le tiarna talún athbhreithniú cíosa a iarraidh.
D'fhéadfadh méadú cíosa a bheith mar thoradh ar athbhreithniú cíosa. Tá
rialacha difriúla maidir le hathbhreithnithe cíosa ag Criosanna Brú Cíosa agus
ceantair lasmuigh de Chriosanna Brú Cíosa.

**Athbhreithnithe cíosa i gCriosanna Brú Cíosa**

Cuirtear teorainn le méaduithe cíosa i [ gCriosanna Brú Cíosa
](https://onestopshop.rtb.ie/rent-pressure-zones/) agus tá teorainneacha ann
ar cé chomh minic is féidir athbhreithniú a dhéanamh ar an gcíos. Tá rialacha
difriúla ann maidir le teorainneacha agus minicíocht na n-athbhreithnithe
cíosa ag brath ar thionóntacht reatha nó nua é an tionóntacht sa Chrios Brú
Cíosa.

**Athbhreithnithe cíosa ar thionóntacht nua** **i CBC**

I gcás tionóntachta nua (ag tosú an 24 Nollaig 2016 nó dá éis) i gCrios Brú
Cíosa, is féidir leis an tiarna talún athbhreithniú a dhéanamh ar an gcíos
uair amháin gach 12 mhí. Is é an méadú cíosa uasta ná 4% in aghaidh na bliana.
Ní mór don tiarna talún an fhaisnéis seo a leanas, i scríbhinn, a thabhairt
don tionónta ag tús na tionóntachta:

  * An méid cíosa a socraíodh don mhaoin go deireanach 
  * An dáta a socraíodh an cíos don mhaoin go deireanach 
  * Ráiteas faoi conas a ríomhadh an cíos a socraíodh don mhaoin, ag féachaint don fhoirmle um Chrios Brú Cíosa. 

Níor chóir go mbeadh an cíos atá á shocrú níos mó ná cíosanna margaidh áitiúil
le haghaidh maoine dá samhail

**Athbrreithnithe cíosa ar thionóntacht reatha** **i CBC**

I dtionóntachtaí reatha (ag tosú roimh an 24 Nollaig 2016) i gCrios Brú Cíosa
is féidir an chéad athbhreithniú cíosa a dhéanamh tar éis 24 mhí ó thús na
tionóntachta nó ón dáta ar cuireadh in iúl duit i scríbhinn faoin
athbhreithniú deireanach a rinne tú. Is é an méadú cíosa uasta ná 2% in
aghaidh na bliana ó socraíodh an cíos roimhe seo. Mar sin, má dhéantar an cíos
a athbhreithniú tar éis na tréimhse íosta 24 mí, is é 4% an méadú uasta cíosa.
Má tá níos mó ama caite ó socraíodh an cíos roimhe seo, tá an t-ardú cíosa
uasta níos airde (2% in aghaidh na bliana breise go dtí 2016). Is féidir le
hathbhreithnithe cíosa ina dhiaidh sin tarlú tar éis 12 mhí agus caithfidh
siad cloí le rialacha CBC.

**Eisceachtaí ó theorainneacha cíosa i CBC**

Tá 3 eisceacht ann do na teorainneacha cíosa a chuirtear i bhfeidhm i
gCriosanna Brú Cíosa:

  1. Airíonna nach bhfuil ligthe ag am ar bith sa dá bhliain roimhe sin 
  2. Maoine i struchtúir chosanta nó i struchtúir chosanta bheartaithe nár ligeadh isteach an bhliain roimhe sin 
  3. Airíonna atá athraithe go mór. (Sainmhínítear “athrú substaintiúil” sa chás seo san Acht um Thionóntachtaí Cónaithe (Leasú) 2019. Tá sonraí ar na cineálacha athruithe suntasacha atá ag teastáil ar shuíomh gréasáin an BTC.. 

Fiú má cháilíonn réadmhaoin do cheann de na díolúintí seo, caithfidh an cíos
nua atá leagtha síos a bheith i gcomhréir le cíos margaidh le haghaidh maoine
comhchosúla sa cheantar.

Más mian le tiarna talún díolúine a fháil ó theorainneacha cíosa i gceantar
CBC, ní mór dóibh fógra a thabhairt don BTC laistigh de 1 mhí ón cíos a shocrú
trí [ Fhoirm Díolúine CBC
](https://onestopshop.rtb.ie/images/uploads/Comms%20and%20Research/RPZ_Exemption_Form_19_July_19.pdf)
an BTC a chomhlánú.

Faoin Acht um Thionóntachtaí Cónaithe (Leasú) 2019 tá smachtbhannaí ann do
thiarnaí talún nach leanann teorainneacha méadaithe cíosa i CBCanna,
soláthraíonn siad faisnéis bhréagach faoi dhíolúine i limistéar CBS nó ní
thugann siad fógra don BTC faoi dhíolúine a fháil.

**Athbhreithnithe cíosa taobh amuigh de Criosanna Brú Cíosa**

Ní féidir do chíos a athbhreithniú go dtí 24 mhí tar éis thús do
thionóntachta. Má rinneadh athbhreithniú ar do chíos tráth ar bith le 24 mí
anuas, ní féidir é a athbhreithniú arís go dtí 24 mhí tar éis dháta an
athbhreithnithe dheireanaigh. Tá an beart cinnteachta cíosa seo i bhfeidhm go
dtí an 31 Nollaig 2021.

Nuair atá an tréimhse 24 mí thart caithfidh do thiarna talún fógra 90 lá ar a
laghad a thabhairt duit faoi athrú cíosa. Caithfidh an fógra scríofa seo méid
an chíosa nua agus an dáta a dtiocfaidh an cíos nua i bhfeidhm a lua.

Ní féidir le do thiarna talún níos mó a ghearradh ná 'cíos margaidh', arb é an
ráta leanúnach é do chineál cóiríochta sa cheantar ina bhfuil tú i do chónaí.
