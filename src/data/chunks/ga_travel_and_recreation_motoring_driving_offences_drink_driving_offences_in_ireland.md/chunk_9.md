###  Tástáil Alcóil Shainordaitheach

Is ionann tástáil alcóil shainordaitheach agus tástáil randamach anála.
Ligeann an tAcht um Thrácht ar Bhóithre 2010 don Gharda Síochána (i gcúinsí
áirithe) tabhairt ar thiománaithe feithiclí séideadh isteach san anáileadán,
gan aon ghá le tuairim a thabhairt maidir le tiománaí na feithicle.

Ní féidir an chumhacht a fheidhmiú, áfach, ach amháin ag seicphointí atá
údaraithe ag Cigire Garda. Tá na seicphointí seo deartha go sonrach d’fhonn
tástáil alcóil shainordaitheach a dhéanamh. Ní mór don Chigire an t-údarú a
thabhairt i scríbhinn agus ligeann sé seo don Gharda Síochána seicphointe a
bhunú in áit phoiblí (nó in áit eile).

Is féidir leis an nGarda Síochána feithiclí inneallghluaiste a stopadh (lena
n-áirítear gluaisrothair, scútair, rothair leictreacha, cathaoireacha rothaí,
srl.) agus féadfaidh siad iarraidh ar thiománaí na feithicle na nithe seo a
leanas a dhéanamh:

  * Sampla dá n-anáil a chur ar fáil trí easanálú isteach i dtrealamh a úsáidtear chun láithreacht alcóil san anáil a léiriú, nó 
  * Sampla dá seile a thabhairt, nó 
  * Dul in éineacht leis an nGarda (nó Garda eile) chuig áit (lena n-áirítear feithicil) ag an seicphointe nó in aice leis, chun sampla anála nó seile a chur ar fáil, nó 
  * An fheithicil a fhágáil san áit ar stopadh í. 

Duine ar bith a dhiúltaíonn nó a dteipeann air/uirthi cloí láithreach leis an
méid thuasluaite nó ar bhealach ar bith a éilíonn an Garda Síochána, tá siad
ciontach i gcion. Féadfaidh Garda iarraidh ar an tiománaí a f(h)eithicil a
bhogadh go dtí áit in aice leis an seicphointe agus í a fhágáil ann go dtí go
mbeidh siad tar éis cloí le ceanglas ar bith a chuirtear orthu.

I gcás duine a bhfuil cion á dhéanamh nó déanta acu, dar leis an nGarda
Síochána, maidir le mainneachtain nó diúltú cloí le hiarratas ó Gharda, is
féidir leis an nGarda Síochána an duine sin a ghabháil (gan bharántas).
