###  Iarratais ar chaomhnóireacht dhlíthiúil tar éis athruithe eile ar stádas
caidrimh na dtuismitheoirí

Sa chás gur comhchaomhnóir é tuismitheoir agus go bpósann sé/sí ina dhiaidh
sin, go dtéann sé/sí i gcomhpháirtíocht shibhialta nó go dtiocfaidh sé/sí chun
bheith ina chomhchónaitheoir cáilithe, fanfaidh an caomhnóir eile mar
chomhchaomhnóir an linbh.

Mar sin féin is féidir leis an gcéile/páirtí/comhchónaitheoir cáilithe nua
iarratas a dhéanamh chun na cúirte chun bheith ina chaomhnóir gan an leanbh a
uchtú. Chun é sin a dhéanamh, caithfidh ceachtar acu seo a leanas a bheith i
gceist leis an gcéile/páirtí/comhchónaitheoir cáilithe:

  * Roinn sé/sí freagracht na dtuismitheoirí as cúram laethúil an linbh leis an tuismitheoir a bhfuil sé ina c(h)ónaí leis/léi ar feadh 2 bhliain ar a laghad; nó 
  * Thug sé/sí cúram laethúil don leanbh ar feadh bliain amháin ar a laghad nuair nach bhfuil aon tuismitheoir nó caomhnóir ag an leanbh atá toilteanach nó in ann a gcearta caomhnóireachta a fheidhmiú 

Caithfear an t-iarratas a chur in iúl do thuismitheoirí nó chaomhnóirí uile
eile an linbh, cé nach ndéanfaidh an cinneadh difear do chearta reatha an
tuismitheora nó an chaomhnóra sin maidir leis an leanbh. Agus cinneadh á
dhéanamh aici an gceadófar an t-iarratas caomhnóireachta nó nach gceadófar,
breithneoidh an chúirt ar an méid a bhíonn aon chaomhnóirí eile bainteach le
tógáil an linbh agus aon tuairimí ón leanbh nó na leanaí atá i gceist. Má
cheadaítear caomhnóireacht, leagfar amach cearta an chaomhnóra nua in ordú na
cúirte agus ní gá dóibh a bheith chomh leathan le cearta na gcaomhnóirí eile.

De rogha air sin, b’fhéidir gur mhaith leis an tuismitheoir agus a
c(h)éile/p(h)áirtí/c(h)omhchónaitheoir cáilithe an leanbh a uchtú. Chun é sin
a dhéanamh, caithfidh siad toiliú a lorg ó chaomhnóir eile an linbh. Má
aontaíonn caomhnóir eile an linbh leis an uchtáil, géilleann sé nó sí an ceart
chun caomhnóireachta agus tuismitheoireachta an linbh.
