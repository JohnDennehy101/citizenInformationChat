##  Forfheidhmiú do chearta paisinéara

Déan gearán leis an aerlíne ar dtús

Má bhíonn gearán agat faoin gcúnamh agus faoin gcúiteamh a fuair tú de bharr
gur diúltaíodh duit bordáil, nó mar gheall ar eitiltí ar ar cuireadh ceal nó
moill, is é an chéad bheart is ceart duit a dhéanamh dul i dteagmháil le
d'aerlíne go díreach.

Déan gearán leis an gcomhlacht forfheidhmithe náisiúnta cuí

Má mheasann tú nár freastalaíodh ar do theidlíocht i leith cúitimh/cúnaimh, ba
cheart duit gearán a dhéanamh leis an [ gcomhlacht cuí forfheidhmithe
náisiúnta
](http://www.aviationreg.ie/EUEEA_Enforcement_Bodies/Default.212.html) . Tá
gach ballstát freagrach as imeachtaí ó aerfoirt laistigh dá bhfearann féin
agus as teacht isteach go dtí na haerfoirt sin ó thríú tíortha ar iompróirí ag
a bhfuil ceadúnas ón gComhphobal. Má bhíonn gearán agat faoi eitilt a
fhilleann ar Éirinn ón AE/LEE, déanann tú teagmháil leis an gcomhlacht
forfheidhmithe náisiúnta sa stát den AE/LEE inar fhág d’eitilt.

Is iad an Údarás Eitlíochta na hÉireann an comhlacht forfheidhmithe náisiúnta
in Éirinn. Déileálann sé le gearáin a eascraíonn as eitiltí ag imeacht ó
aerfoirt na hÉireann nó ó eitiltí teacht ar aerfort Éireannach ó lasmuigh den
AE/LEE ar iompróir AE/LEE-ceadúnaithe.

Mar shampla, má chuir tú eitilt fillte in áirithe ó Bhaile Átha Cliath go
Malaga agus gur cuireadh an eitilt amach (i.e an eitilt ó Bhaile Átha Cliath
go Malaga) ar ceal, ba cheart duit dul i dteagmháil leis an gÚdarás Eitlíochta
na hÉireann. Má cuireadh isteach ar an eitilt fillte (i.e. an eitilt ó Malaga
go Baile Átha Cliath) ba cheart duit dul i dteagmháil leis an gcoibhéis
Spáinneach, Agencia Estatal de Seguridad Aérea (AESA).

Tá faisnéis ar [ conas gearán a dhéanamh leis an Rialtóir
](http://www.aviationreg.ie/Complaint_Procedure/Default.508.html) ar fáil ar a
láithreán gréasáin. Ina theannta sin, tá ann faisnéis ar do chearta ar [
iaa.ie ](https://www.iaa.ie/consumer-protection) . Is féidir leat freisin na
ceisteanna coitianta go léir a bhaineann le cearta paisinéirí a fháil i gcás
cealuithe, moilleanna nó réimsí eile.
