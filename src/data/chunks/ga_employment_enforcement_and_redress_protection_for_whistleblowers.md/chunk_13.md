##  Nochtadh le duine seachtrach

Má tá tú nó bhí tú fostaithe i gcomhlacht poiblí, is féidir leat tuairisciú a
dhéanamh leis an Aire ábhartha faoi chúinsí áirithe. Caithfidh an tAire, gan
breithniú a bheith déanta aige/aici ar an tuairisc, í a sheoladh chuig an
gCoimisinéir um Nochtadh Cosanta, a shainaithneoidh an duine cuí forordaithe
nó duine oiriúnach eile.

Caithfidh go gcreideann tú go réasúnta go bhfuil an fhaisnéis a nochtadh agus
aon líomhaintí fíor agus go sásaítear ar a laghad ceann amháin de na
coinníollacha seo a leanas:

  * Rinne tú tuairisc roimhe seo ach níor soláthraíodh aon aiseolas nó níor soláthraíodh aon aiseolas laistigh d’amfhráma socraithe (de ghnáth 3 mhí) 
  * Creideann tú nach ndearnadh fiosrú neamhleor nó nach ndearnadh fiosrú ar bith sa chás gur tugadh aiseolas. 
  * Creideann tú go bhfuil ceann an chomhlachta phoiblí comhpháirteach san éagóir 
  * Creideann tú go bhféadfadh an éagóir garbhaol nó contúirt shoiléir a chur roimh leas an phobail, cás éigeandála nó nuair a bhíonn baol i leith díobhála i gceist nach féidir a chur ina ceart san áireamh. 

Nochtadh cosanta freisin é nochtadh a rinneadh le haturnae, abhcóide nó
oifigeach ceardchumainn i gcaitheamh comhairle dlí a fháil.

D’fhéadfadh nochtadh a rinneadh le duine seachtrach eile, mar shampla,
iriseoir, a bheith ina nochtadh cosanta má shásaíonn sé na coinníollacha seo:

  * Caithfidh go gcreideann tú go réasúnta go bhfuil an fhaisnéis a nochtar, agus aon líomhain a chuimsítear inti, fíor go substainteach. 

Agus bíonn ceann de na rudaí seo a leanas thíos i gceist:

  * Rinne tú tuairisc roimhe seo le duine eile a shonraítear thuas ach níor tugadh faoi aon ghníomh cuí mar fhreagairt air 
  * Creideann tú go réasúnta go bhfuil garbhaol nó baol soiléir roimh leas an phobail 
  * Tá an baol ann go ngearrfar pionós dá ndéanfaí an tuairisciú trí chainéil eile 
  * Tá an baol ann nach rachfar i ngleic go héifeachtach leis an tuairisciú dá ndéanfaí é trí chainéil eile, cosúil leis an gcás go gcreideann tú go réasúnta go ndéanfar príomhfhianaise a cheilt nó a mhilleadh. 

Féach ‘Conas a dhéileálfar le do thuairisciú’ thíos.
