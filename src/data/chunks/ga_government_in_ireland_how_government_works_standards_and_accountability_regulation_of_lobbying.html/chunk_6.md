###  Talamh a chriosú agus a fhorbairt

Ceaptar go bhfuil brústocaireacht ar bun agat má dhéanann tú cumarsáid
ábhartha faoin bhforbairt nó criosú talún faoi na hAchtanna um Pleanáil agus
Forbairt, 2000 go dtí 2014.

Meastar cumarsáid maidir le cead pleanála a fháil chun d’áit chónaithe
phríobháideach phríomha a thógáil nó a shíneadh de bheith ina cumarsáid
eiscthe, agus gan bheith ina brústocaireacht dá réir. De réir na
reachtaíochta, is ionann d’áit chónaithe phríobháideach phríomha agus áit
chónaithe nó cuid d’áit chónaithe ina gcónaíonn tú mar do phríomháit chónaithe
nó an t-aon áit chónaithe atá agat. Áirítear léi a mhéid le 1 acra talún cé is
moite de d’áit chónaithe, atá agat ar mhaithe le do shaothar agus do
thaitneamh féin.

Ní cheaptar cur in iúl do dhearcthaí d’údarás áitiúil bheith ina
bhrústocaireacht, sna cásanna seo a leanas:

•Más cuid de phróiseas foirmiúil comhairliúcháin phoiblí é agus má bhaineann
sé le plean forbartha nó le plean ceantair áitiúil

•Is togra é chun tailte faoi leith a chriosú nó a athchriosú

•Ní hiad an bhrústocaireacht iad na hiarratais ar chead pleanála agus
aighneachtaí i ndáil le hiarratas ar chead pleanála.

Má dhéanann tú cumarsáid le hoifigeach poiblí ainmnithe lasmuigh den phróiseas
foirmiúil comhairliúcháin phoiblí nó den phróiseas iarratais, áfach, is
amhlaidh a chaitheann tú do ghníomhaíocht brústocaireachta a chlárú.

Is féidir leat eolas breise a fháil in treoirlínte ar bhrústocaireacht maidir
le talamh a fhorbairt agus a chriosú ón gCoimisiún.
