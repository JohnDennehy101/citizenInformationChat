##  Mionchionta agus neamhmhionchionta

De réir Airteagail 38.2 de [ Bhunreacht na hÉireann ](/ga/government-in-
ireland/irish-constitution-1/constitution-introduction/) féadtar mionchionta a
thriail i gcúirteanna le dlínse achomair – an Chúirt Dúiche. Ní thugtar cur
síos ar mhionchion i mBunreacht na hÉireann, ach déantar é sin san acht
iomchuí don chuid is mó. Tá an idirdhealú bunúsach céanna idir na coincheapa
bunreachtúla, “mionchionta” agus “neamhmhionchionta”, agus idir na coincheapa
reachtúla “cionta achomair” agus “cionta indíotáilte”.

Leagadh amach sa Chúirt Uachtarach áfach cad é mionchion. Is é Melling v Ó
Mathghamhna [1962] IR 1 an cás is tábhachtaí maidir leis an saincheist seo.
Úsáideann an Chúirt Uachtarach na tástálacha seo a leanas chun scrúdú a
dhéanamh ar na critéirí nó rialacha chun a fháil amach an é mionchion atá i
gceist:

  * Déine nó tromchúis an phionóis 
  * Ciontacht mhorálta an duine cúisithe 
  * An dlí i 1937, nuair a glacadh leis an mBunreacht, agus 
  * Tuairimí an phobail 

Cinnte, is í an tástáil is tábhachtaí ná tromchúis nó déine na breithe.

Is féidir linn a rá go bhfuil mionchion i gceist nuair a bhíonn ar dhuine níos
lú ná 6 mhí a chaitheamh sa phríosún ( _Conroy v an tArd-Aighne [1965] IR 411_
), agus is neamhmhionchion é nuair a fhaigheann an duine cúisithe 2 bhliain nó
níos mó sa phríosún ( _Mallon v an tAire Talmhaíochta, Bia agus Foraoiseachta
[1996] 1 IR 517_ ). Is léir áfach, go gceapann na cúirteanna gur mionchion atá
i gceist nuair a fhaigheann an duine cúisithe pianbhreith phríosúnachta de 12
mí nó íos lú. Mar thoradh ar seo, is neamhmhionchion é nuair a bhíonn ar
dhuine cúisithe níos mó ná 12 mí a chaitheamh i bpríosún.
