###  Réadmhaoin neamhchónaithe

Baineann ráta aonair 7.5% le gach réadmhaoin neamhchónaithe. Roimh Dheireadh
Fómhair 2019, b'ionann an ráta sin agus 6%.

Ceadaíonn an Scéim Aisíocaíochta Dleacht Stampála d’Fhorbairt Chónaithe
d’aisíocaíocht ar chuid den dleacht stampála a d’íoc tú ar thalamh
neamhchónaithe, má fhorbraíonn tú an talamh ina dhiaidh sin le haghaidh úsáid
chónaithe. Braitheann an aisíocaíocht is féidir leat a éileamh ar cén ráta
dleacht stampála a d’íoc tú. Caithfidh tú na rudaí seo a leanas a dhéanamh
leis an aisíocaíocht a fháil:

  * An obair thógála a thosú faoin 31 Nollaig 2022 agus laistigh de 30 mí tar éis an trátha a aistríodh an talamh chugat 
  * An obair thógála a chríochnú laistigh de 2 bhliain 
  * An céatadán riachtanach de do thalamh do chuspóirí cónaithe a fhorbairt má tá foirgneamh ilaonad á tógáil agat 

Tá eolas breise ar fáil faoin Scéim Aisíocaíochta Dleacht Stampála d’Fhorbairt
Chónaithe ar revenue.ie

Is é 7.5% an dleacht stampála (iníoctha ag an léasaí) a ghearrtar ar an
gcomhpháirt préimhe de léas ar mhaoin neamhchónaithe freisin. Níl aon athrú ar
an ráta dleachta stampála ar chomhpháirt cíosa an léasa.
