###  Stáit Aontaithe Mheiriceá

Más mian leat aistriú go dtí SAM chun oibriú ann, teastóidh víosa inimircigh
uait. Tá eolas faoi víosaí ar fáil ar láithreán gréasáin ambasáid SAM i mBaile
Átha Cliath. Is féidir leat súil a chaitheamh freisin ar láithreán gréasáin
Bhiúró Gnóthaí Consalachta Roinn Stáit SAM chun teacht ar eolas sonrach faoi
víosaí. Tá saghsanna éagsúla de víosaí inimircigh ann agus tá a bhformhór
bunaithe ar urraíocht ag duine muinteartha nó ag fostóir ionchasach. Bealach
eile le víosa a fháil is ea an crannchur Víosa Éagsúlachta a iontráil. Is
féidir leat teacht ar fhaisnéis ar cháilíochtaí a aithint in SAM ar láithreán
gréasáin Roinn Oideachais SAM.

Ceadaíonn an Clár Oibre agus Taistil Intéirneach do scoláirí iar-mheánscoile
Éireannacha cáilitheacha agus do dhaoine a bhain cáilíochtaí amach le déanaí
chun oibriú agus taisteal mar intéirnigh i SAM ar feadh a fhaide le 12 mhí.
Déanann tú iarratas trí eagraíocht ainmnithe urraitheora. D’fhoilsigh
Tionscadal Imirceach Crosscare treoir maidir leis an gClár um Thaisteal agus
Obair Intéirneach (pdf).
