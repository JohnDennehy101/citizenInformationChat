##  Cad a tharlaíonn nuair is tionónta ÍCT thú?

Nuair a cháiligh tú do thacaíocht tithíochta sóisialta agus má fhaigheann tú
ÍCT, leanfaidh tú den íocaíocht a fháil, fiú mura gcomhlíonann tú critéir
cháilitheacha an mheasúnaithe tithíochta sóisialta a thuilleadh. Mar shampla,
má ardaíonn d’ioncam os cionn na tairsí ioncaim do thithíocht shóisialta,
fanfaidh tú i dteideal ÍCT. Mar sin féin, caithfidh tú an t-údarás áitiúil a
chur ar an eolas má thagann athrú ar d’ioncam, ionas gur féidir leo an cíos
difreálach a íocann tú a athríomh, féach an Ranníocaíocht Cíosa thíos.

Déanfaidh an t-údarás áitiúil cigireacht ar do chóiríocht laistigh de 8 mí i
ndiaidh na chéad íocaíochta faoin ÍCT a dhéantar le do thiarna talún, murach
go ndearnadh cigireacht ar an gcóiríocht cheana féin le dhá mhí dhéag anuas.
Seiceálfaidh cigire go mbaineann an chóiríocht amach na híoschaighdeáin i
dtaobh tithíocht ar cíos.

Beifear tar éis freastal ar do riachtanais tithíochta faoin ÍCT agus ní bheidh
tú ar liosta feithimh tithíochta an údaráis áitiúil a thuilleadh. Más mian
leat teacht a bheith agat ar thacaíochtaí tithíochta sóisialta eile, áfach, ar
nós tithíocht údaráis áitiúil nó tithíocht a sholáthraíonn comhlachas
tithíochta, féadfaidh tú iarratas a dhéanamh ar an údarás áitiúil go gcuirfear
thú ar an liosta aistrithe.
