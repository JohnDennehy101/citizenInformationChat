##  Eolas faoi eitiltí agus do thicéad a chur in áirithe

Tá an ceart agat eolas cruinn agus neodrach a fháil agus tú ag fiosrú faoi, nó
ag cur eitilt in áirithe le gníomhaire taistil. Ní foláir do do ghníomhaire
taistil eolas oibiachtúil a chur ar fáil duit ('sé sin eolas nach gcuireann
aerlíne amháin chun tosaigh ar aerlíne eile, nó eolas roghnach maidir le
hinfhaighteacht) nuair a chuireann tú ceist faoi eitiltí agus áirithintí óna
chóras áirithinte ríomhairithe, go dtí go dtaispeánann tú cé acu is fearr
leat, nó go dtugann tú do rogha don ghníomhaire taistil. Ciallaíonn sé seo go
gcaithfidh do ghníomhaire taistil eolas a thabhairt duit faoi na roghanna
uilig maidir le turas san ord thíos:

  * Eitiltí gan stad (sé sin, eitiltí a théann díreach ó phointe amháin go dtí do cheann scríbe) 
  * Eitiltí le stadanna meánacha (Eitiltí a oibríonn le stad agus a théann ansin ar aghaidh go ceann scríbe) 
  * Eitiltí cónasctha (sé sin, eitilt idir dhá phointe nuair a chaithfidh tú eitilt eile a fháil chun leanúint ar aghaidh le do thuras) 
  * Na táillí go léir atá ar fáil ó na haerlínte éagsúla. 

Ní foláir do do ghníomhaire taistil an t-eolas a thaispeánann an córas
ríomhaire a chur ar fáil duit má tá sé uait trí an scaileán a thaispeáint
duit, nó an t-eolas a phriontáil duit. Bíonn ar na haerlínte, chomh maith,
eolas iomlán a chur ar fáil don chóras ríomhairithe chun go mbeidh an t-eolas
ar fáil do do ghníomhaire taistil agus duit féin. Má chuireann tú do thicéad
in áirithe leis an aerlíne, ní foláir do do ghníomhaire taistil an t-eolas
uilig atá ar fáil ón gcóras ríomhairithe a chur ar aghaidh faoi:

  * An aerlíne a chuirfidh an tseirbhís ar fáil (má tá sé difriúil ón aerlíne luaite ar do thicéad) 
  * Aistriú eitleáin a d'fhéadfadh tarlú i rith do thurais 
  * Stadanna en route i rith do thurais 
  * Aistriú idir aerphoirt a d'fhéadfadh tarlú i rith do thurais. 
