##  Aeriompar do dhaoine ar lú a gcumas gluaiseachta

Ní ceadmhach d’aerlínte ná do thionscnóirí turasóireachta diúltú paisinéirí a
iompar ná glacadh lena gcuid áirithintí ar an ábhar gur lú a gcumas
gluaiseachta. Ní bhaineann sé seo ach le heitiltí as aerfoirt an AE. Forálann
[ Rialachán (CE) Uimh. 1107/2006
](http://europa.eu/legislation_summaries/transport/mobility_and_passenger_rights/l24132_en.htm)
nach féidir duine a eiteach faoi áirithint ná faoi theacht ar bord ach ar
ábhair bhailí shábháilteachta nó murar féidir go fisiciúil an duine atá faoi
mhíchumas nó ar lú a chumas gluaiseachta a thabhairt ar bord nó a iompar mar
gheall ar mhéad an eitleáin nó ar mhéad na ndoras atá air. Má diúltaítear
duine faoi áirithint, caithfear rogha inghlactha eile a thairiscint dó. Má
diúltaítear duine faoi theacht ar bord, caithfear aisíoc nó athchúrsa a
thairiscint dó. Ní mór d’údaráis an aerfoirt cúnamh a chur ar fáil gan aon
chostas breise a ghearradh ar an duine atá i gceist, ach os a chionn sin
féadfaidh siad tobhach a ghearradh ar na paisinéirí uile.

I measc na bhforálacha eile de bhun an Rialacháin seo tá:

  * Tá dualgas ar údarás an aerfoirt deimhin a dhéanamh de go bhfaighidh an t-ábhar paisinéara an cúnamh a theastaíonn uaidh as pointí ainmnithe teachta chun an aerfoirt nó go rachaidh sé ar bord an eitleáin. Tá a shamhail d’fhoráil i bhfeidhm maidir le paisinéirí atá ag tuirlingt in aerfort san AE. 
  * I gcás eitiltí as aerfoirt an AE, tá de cheangal ar na haerlínte seirbhísí áirithe a chur ar fáil, mar shampla cathaoireacha rothaí nó madraí treorach a iompar, é seo saor in aisce. 
  * Tá de cheangal ar údaráis an aerfoirt agus ar na haerlínte oiliúint a chur ar fáil dá mbaill foirne sa chaoi is gurb eol dóibh siúd a bhíonn ag plé go díreach le daoine atá faoi mhíchumas nó ar lú a gcumas gluaiseachta cé mar ba cheart riar ar a gcuid riachtanas. Níor mhór oiliúint faoi chearta comhionannais lucht míchumais a chur ar fáil d’fhoireann an aerfoirt uile le mbeidís feasach. 

Tá tuilleadh eolais ar fáil ar láithreán gréasáin an Choimisiúin um Rialáil
Eitlíochta [ iaa.ie ](https://www.iaa.ie/) .
