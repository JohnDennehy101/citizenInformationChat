##  Dul chun cinn cáis

Córas bainistíochta is ea dul chun cinn cáis ina sainaithnítear
saincheisteanna ar leith i ndíospóid agus ina ndéantar iarrachtaí chun na
saincheisteanna siúd a réiteach nó a chaolú roimh an triail. Is é cuspóir dul
chun cinn cáis a chinntiú go n-ullmhaítear na himeachtaí le haghaidh trialach
ar bhealach atá cothrom, éifeachtúil agus is dóchúil a choimeádfaidh na
costais a ísle agus is féidir.

Féadfaidh an Cláraitheoir Contae nó an breitheamh treoir a thabhairt go mbíonn
na himeachtaí faoi réir dul chun cinn cáis, nuair atá siad sásta gur chuí
amhlaidh a dhéanamh. Féadfaidh an gearánaí nó an cosantóir rún a eisiúint le
haghaidh dul chun cinn cáis sa chás gur mian leo páirt a ghlacadh sa
phróiseas.

Eisíonn an Cláraitheoir Contae [ toghairm chun freastal ar éisteacht um dhul
chun cinn cáis
](http://www.courts.ie/rules.nsf/0f9632235a96242e80256d2b0045bb5c/a3a99514f6aa4784802576a2005846ea?OpenDocument)
leis an gCláraitheoir, gan níos lú ná fógra 21 lá a thabhairt. Tráth nach
déanaí ná 7 lá roimh an éisteacht, caithfidh an gearánaí leabhar innéacsaithe
pléadálacha a chomhdú ag oifig na Cúirte Cuarda a malartaíodh idir na
páirtithe agus cóip den innéacs a sheirbheáil ar an gcosantóir.

Ag an éisteacht um dhul chun cinn cáis, deimhneoidh an Cláraitheoir Contae cén
bearta atá ann go fóill lena nglacadh chun an cás a ullmhú le haghaidh
trialach agus chun amchlár a shocrú chun ullmhú an cháis le haghaidh trialach
a thabhairt chun críche. Féadfaidh an Cláraitheoir orduithe a dhéanamh nó
treoracha a thabhairt maidir le pléadálacha agus ceisteanna eile. Féadfaidh an
Cláraitheoir, ar iarratas aon duine de na páirtithe nó ar rún féin an
Chláraitheora, a ordú go gcuirtear na himeachtaí nó aon saincheist iontu ar
athló agus cuireadh a thabhairt do na páirtithe chun idirghabháil, idir-
réiteach, eadráin nó próiseas eile réitigh díospóide a úsáid chun na
himeachtaí nó an tsaincheist a réiteach nó a chinneadh.

Cuimsítear na rialacha a bhaineann le dul chun cinn cáis in [ Ordú 19A de
Rialacha na Cúirte Cuarda
](http://www.courts.ie/rules.nsf/6cc6644045a5c09a80256db700399505/3fa0d9ef770a1ada802576a2005734d6?OpenDocument)
.
