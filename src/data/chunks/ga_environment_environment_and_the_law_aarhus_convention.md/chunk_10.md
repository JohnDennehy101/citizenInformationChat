###  An Prótacal um an gClár Eorpach ar Scaoileadh agus Aistriú Truailleán

Leagtar ceanglas amach sa Phrótacal um an gClár Eorpach ar Scaoileadh agus
Aistriú Truailleán ar thíortha rannpháirteacha cláir atá inrochtana go poiblí
a bhunú agus a choimeád ina bhfuil eolas faoi thruailleáin ó ghníomhaíochtaí
áirithe lena mbaineann tábhacht chomhshaoil, cosúil le mianadóireacht agus
dramhaíl a dhiúscairt.

Is bunachar sonraí náisiúnta nó réigiúnach comhshaoil é an Clár ar Scaoileadh
agus Aistriú Truailleán (CSAT). Tugtar liosta ann de na substaintí agus na
truailleáin cheimiceacha go léir a d’fhéadfadh bheith guaiseach a scaoiltear
isteach san aer, san ithir agus san uisce, agus a aistrítear lena gcóireáil nó
lena ndiúscairt.

Déanann an Ghníomhaireacht um Chaomhnú Comhshaoil (an GCC) CSAT na hÉireann a
bhainistiú in Éirinn. Tá eolas ann faoi astaíochtaí ó bhreis agus 300 saoráid
thionsclaíoch ar fud an Stáit agus cuireann sé ar chumas ball den phobal eolas
a aimsiú faoi na foinsí móra astaíochtaí ina gceantar áitiúil.
