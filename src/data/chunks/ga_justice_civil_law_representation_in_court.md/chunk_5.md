###  An fhaisnéis a lorgaíonn aturnae

Is gá duit bheith an-ullamh sula dtosaíonn tú le haturnae a threorú lena
chinntiú go mbaineann tú an toradh is fearr amach. Mar shampla, má bhí baint
agat i dtimpiste a bhí ina cúis le gortú pearsanta, beidh ar an aturnae a
bheith curtha ar an eolas ar an méid:

  * Na fíricí go léir a bhaineann leis an timpiste 
  * Gach ceann de na gortuithe a raibh tú thíos leo mar thoradh ar an timpiste 
  * Gach ceann de na costais a thabhaigh tú mar thoradh ar an timpiste 

**Faisnéis fhíriciúil**

Más timpiste san ionad oibre a bhí i gceist, beidh ort a mhíniú cad a bhí á
dhéanamh agat ag tráth na timpiste, cé a bhí i gceannas agus cé a bhí mar
fhinné ar an timpiste.

Más timpiste um thrácht ar bhóithre a bhí sa timpiste, beidh ort cur síos
soiléir a dhéanamh ar an áit as a raibh tú ag teacht nó ar an áit a bhí tú ag
dul, conas mar a bhí an aimsir, cad a bhí i gceist sa tsraith imeachtaí a fhad
leis an timpiste, cibé acu an raibh nó nach raibh crios sábhála á chaitheamh
agat, cén mharcáil agus comharthaí a bhí ar an mbóthar, cé a bhí sa Gharda
imscrúdaithe agus cén ainmneacha a bhí ar aon fhinnéithe agus cén seoladh a
bhí acu.

**Sonraí faoi dhíobháil phearsanta**

Nuair a dhéanann tú cur síos ar do chuid gortuithe, tosaigh le do chuid
mothúchán agus braistintí ag tráth na timpiste agus láithreach ina diaidh.
Ansin mínigh cibé acu an ndeachaigh nó nach ndeachaigh tú go dtí an
t-ospidéal, cathain a chuaigh tú agus conas a chuaigh tú.

Déan cur síos ar na gortuithe go léir a raibh tú thíos leo, cibé acu ar
ghortuithe fisiciúla, síceolaíocha nó mothúchánacha iad, mar aon leis na
siomptóim uile, caillteanas codlata agus tromluithe san áireamh. Déan liosta
de na dochtúirí, ospidéil, fisiteiripeoirí agus comhairleoirí (más ann dóibh)
ar fhreastail tú orthu i ndiaidh na timpiste. Má bhí tú gortuithe cheana féin
roimh an timpiste, ní mór duit d’aturnae a chur ar an eolas faoi seo chomh
maith. Déan cur síos ar gach cóireáil a cuireadh ort agus gach cógas a fuair
tú mar thoradh ar an timpiste agus aon phrognóis a rinneadh.

**Costais**

Déan aon chaillteanas tuilleamh a ríomh mar gheall nárbh fhéidir leat dul ar
obair agus ríomh aon chostais leighis, ar nós costais chógais agus billí
dochtúirí. Ba cheart duit costais ghaolmhara a chur san áireamh, chomh maith,
ar nós táillí bus agus tacsaí murar féidir leat tiomáint mar thoradh ar an
timpiste.

**Saghsanna eile d’éileamh**

Is gá a leithéid d’aird a thabhairt ar mhionsonraí i dtaobh saghsanna eile
d’éilimh nuair a dhéantar cur síos cruinn ar ar tharla. I gcás clúmhillte,
beidh sé riachtanach a chur in iúl conas atá an dea-cháil nó an dea-chlú atá
ort thíos leis. I gcás talún, teastóidh cur síos mionsonraithe ar stair na
talún atá faoi chaibidil agus conas a tháinig an díospóid aníos.
