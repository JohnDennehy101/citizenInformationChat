###  Cáin a íoc agus faoiseamh cánach a fháil

Braitheann conas a ghearrtar cáin ar do ghnólacht ar cibé acu an ‘cuideachta
theoranta’ í (féach ‘Cinneadh a dhéanamh ar struchtúr dlíthiúil do ghnólachta’
thuas).

Más cuideachta do ghnólacht, tá sé faoi dhliteanas cáin chorparáide a íoc.
Mura cuideachta do ghnólacht, meastar gur ‘trádálaí aonair’ thú agus íocann tú
cáin faoin gcóras féinmheasúnaithe.

Is féidir níos mó a léamh faoi cháin do dhaoine féinfhostaithe, nó cuairt a
thabhairt ar láithreán gréasáin na gCoimisinéirí Ioncaim chun eolas a fháil ar
chlárú do cháin.

**Creidmheas Cáin Ioncaim Tuillte**

Is féidir le daoine féinfhostaithe Creidmheas Cáin Ioncaim Tuillte a éileamh
in 2022. Tá an creidmheas cánach seo ar fáil freisin d’úinéirí gnólachta nó do
bhainisteoirí nach bhfuil incháilithe do chreidmheas ÍMAT a fháil ar ioncam a
dtuarastail.

Má cháilíonn cáiníocóir don chreidmheas cánach ÍMAT, ní féidir le luach iomlán
an 2 chreidmheas cánach seo €1,700 a shárú.

**Aisíocaíocht cánach SURE**

Scéim aisíocaíochta cánach atá in Aisíocaíochtaí Gnólachta Nuathionscanta
d’Fhiontraithe (SURE) a cheadaíonn do dhaoine incháilithe aisíocaíocht a mhéid
le 41% den chaipiteal a infheistíonn siad i ngnólacht a thosú.

Faoi scéim SURE, b’fhéidir go mbeidh tú i dteideal aisíocaíocht cáin ioncaim
ÍMAT a fháil a d’íoc tú i rith na 6 bliana roimh an mbliain ina ndéanann tú
infheistíocht.

Féach láithreán gréasáin na gCoimisinéirí Ioncaim chun teacht ar bhreis sonraí
ar scéim SURE. Is féidir leat úsáid a bhaint as an áireamhán ar líne ar
sure.gov.ie le d’aisíocaíocht fhéideartha a mheas.

**Cuideachtaí nuathionscanta**

Is féidir le cuideachtaí nua faoiseamh cánach a fháil ar na chéad 3 bliana de
cháin chorparáide. Beidh luach an fhaoisimh ceangailte le méid an ÁSPC fostóra
a d’íoc cuideachta i dtréimhse chuntasaíochta, a mhéid le €5,000 in aghaidh an
fhostaí.

**Faoiseamh ó Cháin Ghnóthachan Caipitiúil (CGC)**

Má dhíolann tú do ghnólacht an 1 Eanáir 2017 nó ina dhiaidh sin, bainfidh ráta
níos ísle de Cháin Ghnóthachan Caipitiúil (10%) leis na glanghnóthachain
inmhuirir a eascraíonn as do ghnólacht go léir (nó cuid de) a dhíol, a mhéid
le teorainn saolré €1 milliún.

Is féidir leat eolas breise a léamh faoi gnóthachain chaipitil do chuideachtaí
ar láithreán gréasáin na gCoimisinéirí Ioncaim.
