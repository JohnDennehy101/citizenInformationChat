###  Tosca a dheimhníonn costas d’árachais

Déanfaidh comhlachtaí árachais breithniú ar na tosca seo a leanas nuair a
bhíonn costas do phréimhe á ríomh:

**Taithí.** Go ginearálta, dá laghad taithí a bhíonn agat mar thiománaí, is
airde is dóchúil a bheidh do phréimh. Déanann cibé acu an bhfuil tú ag
tiomáint agus ceadúnas iomlán nó sealadach agat difear mór do chostas do
phréimhe mótarárachais. Mura bhfuil ach ceadúnas sealadach agat, is féidir
leat súil a bheith agat ná céadta euro sa bhreis a íoc ar do phréimh.

**Stair éileamh.** Fiafróidh gach comhlacht árachais an raibh árachas agat
riamh roimhe seo i d’ainm féin. Mura raibh, fiafróidh siad díot ar thiomáin tú
riamh faoi árachas duine eile gan bheith bainteach i dtimpiste. Cuirfear seo
san áireamh nuair a ríomhtar préimh. Éiríonn árachas níos saoire de réir mar a
fhaigheann tú níos mó taithí agus má bhíonn taifead tiomána gan pointí pionóis
agat.

**An áit a gcónaíonn tú.** Is gnách go gcuirfear ualú i bhfeidhm orthu siúd a
chónaíonn i gcathair mhór, go háirithe Baile Átha Cliath. Gearrfaidh roinnt
comhlachtaí ualú freisin mura gcoimeádtar an fheithicil i ngaráiste nó ar
chabhsán istoíche.

**Méid d’fheithicle.** Dá mhó inneall d’fheithicle, is mó a chosnóidh sé
árachas a fháil di. Is éard is cúis leis seo ná gur dóchúla go mbeidh
d’fheithicil bainteach i dtimpiste, de réir na staitisticí de, dá thapúla agus
dá chumhachtaí atá d’fheithicil.

**Aois d’fheithicle.** Dá shine d’fheithicil, is deacra a d’fhéadfadh sé a
bheith árachas a fháil di.

**Luach d’fheithicle.** Cuirtear luach feithicle san áireamh nuair a ríomhtar
préimh d’árachas tríú páirtí in aghaidh dóiteáin agus gada, agus d’árachas
cuimsitheach. Tá feithicil nua níos costasaí lena hathsholáthar ná mar atá
seanfheithicil agus cosnóidh sé níos mó le hárachas a fháil di.

**D’aois.** Measann comhlachtaí árachais go bhfuil daoine óga agus daoine
aosta i gcatagóirí ardriosca tiománaithe agus bíonn orthu préimheanna níos
airde a íoc dá bharr.

**Gairm agus úsáid** . Ní chumhdóidh polasaí caighdeánach mótarárachais an
fheithicil ach ar chuspóirí sóisialta, intíre agus pléisiúir, seachas chun
earraí a iompar. Má tá an fheithicil á húsáid ar chuspóirí gnó, cuirfear ualú
i bhfeidhm. Má tá an fheithicil á húsáid ar chuspóirí tráchtála, cuirfear ualú
fiú níos airde i bhfeidhm.

**Leibhéal an chumhdaigh a theastaíonn.** I bhformhór na gcásanna, gearrfar
préimh níos ísle ar árachas tríú páirtí ná mar a ghearrfaidh cumhdach tríú
páirtí in aghaidh dóiteáin agus gada, agus is é árachas cuimsitheach an saghas
is costasaí de chumhdach. Cuireann go leor árachóirí saghsanna rogha breise de
chumhdach ar fáil freisin a mhéadaíonn costas do phréimhe. Is féidir a áireamh
leis na saghsanna breise seo de chumhdach: bónas cheal éilimh a chosaint,
cumhdach gaothscátha, earraí pearsanta a ndearnadh díobháil dóibh nó a
goideadh, seirbhís éigeandála agus tarrthála, agus cumhdach d’fheithicil
chíosa i gcás nach féidir d’fheithicil féin a thiomáint.

**Barrachas.** Tá saghas éigin de chlásal barrachais ag formhór na bpolasaithe
árachais. Ciallaíonn seo go mbíonn tú faoi dhliteanas íoc as suim lena
gcomhaontaítear i dtreo chostas aon éilimh (e.g., an chéad 250 euro). Ní
bheidh tú in ann éileamh a dhéanamh ar shuimeanna níos lú ná an barrachas. I
bhformhór na gcásanna, íslíonn a roghnú barrachas ard a íoc ar éilimh costas
do phréimhe.
