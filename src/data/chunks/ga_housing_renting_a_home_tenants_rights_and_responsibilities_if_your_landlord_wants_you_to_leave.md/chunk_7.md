###  Daingneacht tionachta agus deireadh a chur le tionóntacht

Braitheann an méid ama is féidir leat fanacht i gcóiríocht ar cíos i ndiaidh
na chéad 6 mhí de thionóntacht ar cathain a thosaigh do thionóntacht.

**Má cruthaíodh do thionóntacht i ndiaidh an 10 Meitheamh 2022** , beidh
tionóntacht d’fhad neamhtheoranta agat. Ciallaíonn seo go mbíonn an ceart agat
fanacht sa chóiríocht sin ar feadh tréimhse éiginnte (ní luaitear aon dáta
deiridh leis) má bhí áit chónaithe éigin ar cíos agat ar feadh 6 mhí, murach
gur mian leis an tiarna talún deireadh a chur le do thionóntacht ar cheann de
na cúiseanna a cheadaítear. Féach ‘Cad is cúis bhailí ann le deireadh a chur
le tionóntacht i ndiaidh na chéad 6 mhí? thíos.

**Má cruthaíodh do thionóntacht roimh an 10 Meitheamh 2022** , tá an ceart
agat fanacht i do chóiríocht ar cíos ar feadh a fhaide le 6 bliana, i ndiaidh
go raibh cóiríocht ar cíos agat ar feadh 6 mhí. Ag deireadh na 6 bliana seo,
is féidir le do thiarna talún deireadh a chur le do thionóntacht gan cúis a
thabhairt, faoi mar a cheadaítear faoi na seanrialacha, féach ‘Eisceachtaí ar
na cúiseanna bailí atá le deireadh a chur le tionóntacht’ thíos. Ach, mura
gcuireann an tiarna talún deireadh le do thionóntacht ag an gcéim seo, déantar
tionóntacht d’fhad neamhtheoranta de agus ní bhíonn aon dáta deiridh aici.
