##  Toirmeasc díshealbhaithe gheimhreadh 2022/2023

Tá toirmeasc díshealbhaithe i bhfeidhm ón 30 Deireadh Fómhair 2022 go dtí an
31 Márta. Tugtar tréimhse éigeandála an gheimhridh ar an tréimhse seo.
Ciallaíonn sé nach féidir thú a dhíshealbhú ó chóiríocht phríobháideach ar
cíos i rith na míonna seo má tá cóiríocht phríobháideach ar cíos agat, fiú má
eisíodh fógra bailí foirceanta duit.

Cumhdaítear an méid seo a leanas sa toirmeasc díshealbhaithe:

  * Comhlachtaí ceadaithe tithíochta 
  * Tionóntachtaí ar cíosa de réir costais 
  * Ceadúnais agus tionóntachtaí i gcóiríocht do mhic léinn 
  * Tithíocht ar cíos san earnáil phríobháideach níos fairsinge 

Ní rachaidh do chuid cearta daingneachta tionachta i méid i rith thréimhse
éigeandála an gheimhridh agus is féidir le tiarnaí talún fógra foirceanta a
eisiúint go fóill i rith an ama seo.

Bíonn an toirmeasc díshealbhaithe i gceist má tá dáta foirceanta agat a
thagann aníos i rith thréimhse éigeandála an gheimhridh. Áirítear leis fógra
foirceanta a eisíodh roimh an 30 Deireadh Fómhair 2022. Má thagann do dháta
foirceanta aníos idir an 30 Deireadh Fómhair 2022 agus an 31 Márta 2023,
cuirtear an dáta foirceanta siar go dtí i ndiaidh an toirmisc dhíshealbhaithe.
Braitheann do dháta nua foirceanta ar cé chomh fada a bhí cóiríocht ar cíos
agat agus ar do dháta tosaigh foirceanta, féach thíos.
