##  Deireadh a chur le tionóntacht

Más mian le do thiarna talún go bhfágfaidh tú do chóiríocht, caithfidh siad
fógra scríofa foirceanta a thabhairt duit - féach ‘Fógra foirceanta’ agus
‘Tréimhsí fógra’ thíos.

Má tá tionóntacht téarma sheasta agat, ní féidir le do thiarna talún deireadh
a chur leis an tionóntacht murach go bhfuil d’oibleagáidí á sárú agat – is
féidir níos mó a léamh ar láithreán gréasáin an BTC.

Mura bhfuil tionóntacht téarma sheasta agat, áfach, is féidir leis an tiarna
talún iarraidh ort fágáil i rith na chéad 6 mhí gan cúis a thabhairt.
Caithfidh siad fógra scríofa bailí foirceanta agus tréimhse fógra íosta 90 lá
a thabhairt.

Ní theastaíonn ó do thiarna talún sna chéad 6 mhí ach fógra 7 lá a thabhairt
duit má tá iompar thar a bheith frithshóisialta ar bun agat nó má bhagraíonn
sé ar chreatlach na réadmhaoine. Féach ‘Eisceachtaí ar thréimhsí fógra
riachtanacha’ thíos chun teacht ar eolas breise.

I ndiaidh na chéad 6 mhí, tugtar duit cearta i leith daingneacht tionachta,
fiú má tá tionóntacht téarma sheasta agat (ar feadh 1 bhliain, mar shampla).
Is é daingneacht tionachta an ceart atá agat fanacht i gcóiríocht ar cíos ar
feadh tréimhse shocraithe ama.
