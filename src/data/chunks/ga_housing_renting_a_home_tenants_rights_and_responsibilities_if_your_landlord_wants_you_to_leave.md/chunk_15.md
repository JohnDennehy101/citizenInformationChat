##  Fógra foirceanta

Más mian le do thiarna talún go bhfágfaidh tú, caithfidh siad fógra foirceanta
bailí a sheirbheáil ort. Is féidir an fógra a sheoladh sa phost chugat, a
thabhairt duit i bpearsan nó a fhágáil duit ag do sheoladh. Ní cháilíonn
ríomhphoist agus teachtaireachtaí téacs mar fhógraí bailí foirceanta. Más
dealraitheach nach bhfuil tú i do chónaí sa réadmhaoin, is féidir leis an
tiarna talún an fógra a ghreamú taobh amuigh den réadmhaoin.

Ón 6 Iúil 2022, caithfidh do thiarna talún cóip den fhógra foirceanta a
thabhairt don Bhord um Thionóntachtaí Cónaithe (an BTC) freisin. Caithfear é
seo a dhéanamh ag an am céanna a sheoltar chugat é. Is féidir é a sheoladh ar
ríomhphost chuig NoticeofTermination@rtb.ie nó sa phost chuig an BTC anuas ar
fhoirm an BTC um Fhógra Foirceanta a Sheoladh. Mura ndéantar seo, bíonn an
fógra foirceanta neamhbhailí. Molann an BTC go n-úsáideann tiarnaí talún an
post deimhnithe nuair a bhíonn an fógra foirceanta á sheoladh chuig an
tionónta agus an BTC, agus go gcoimeádann siad cruthúnas ina leith seo.

Nuair a fhaigheann an BTC an fógra foirceanta, déanfaidh sé na rudaí seo a
leanas:

  * Scríobh chugat agus chuig do thiarna talún faoi sheirbhísí an BTC agus cuntas a thabhairt ar do chearta agus d’fhreagrachtaí faoin reachtaíocht um thionóntachtaí cónaithe 
  * Iarraidh ar do shonraí teagmhála sa chás go dteastaíonn siad ón tiarna talún chun an réadmhaoin a chur ar tairiscint ar ais duit. Ní dhéanfar seo ach má thoilíonn tú dó. 

Tá an riachtanas seo i bhfeidhm ón 6 Iúil 2022, nuair a tugadh isteach é faoin
Acht um Rialáil Soláthraithe Oibreacha Tógála agus Forálacha Ilghnéitheacha,
2022.

Cuirtear eolas breise ar fáil ar láithreán gréasáin an BTC ar na hathruithe
seo.
