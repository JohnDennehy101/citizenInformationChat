##  Cé atá freagrach as sábháilteacht bia san Aontas Eorpach?

Is gníomhaireacht neamhspleách AE é an [ tÚdarás Eorpach um Shábháilteacht Bia
](https://www.efsa.europa.eu/) a bhfuil sé mar phríomhról aige comhairle
eolaíoch neamhspleách a sholáthar. Déanann sé measúnú freisin ar rioscaí a
bhaineann leis an mbiashlabhra agus tugann sé eolas don phobal dá réir.

Cé go dtugann an tÚdarás Eorpach um Shábháilteacht Bia comhairle ar rioscaí
sábháilteachta bia a d’fhéadfadh a bheith ann, tá institiúidí eile an AE (lena
n-áirítear an Coimisiún Eorpach, an Pharlaimint agus an Chomhairle) freagrach
as bainistíocht riosca. Glacann na hinstitiúidí AE seo comhairle ón Údarás
Eorpach um Shábháilteacht Bia, agus ansin déanann siad reachtaíocht a mholadh
agus a ghlacadh. Cuireann siad bearta rialála agus rialaithe i bhfeidhm de
réir mar is gá.

Cuimsíonn an [ Coimisiún Eorpach ](/ga/government-in-ireland/european-
government/eu-institutions/european-commission/) [ Ard-Stiúrthóireacht Sláinte
agus Sábháilteachta Bia ](https://ec.europa.eu/info/departments/health-and-
food-safety_en) . Tá an Ard-Stiúrthóireacht seo freagrach as beartas an AE
maidir le sábháilteacht agus sláinte bia. Déanann sé monatóireacht freisin ar
chur i bhfeidhm dlíthe gaolmhara. Is féidir leat an [ nuacht agus na tuairiscí
sábháilteachta bia de chuid an AE
](https://ec.europa.eu/info/departments/health-and-food-safety_en) is déanaí a
fháil ar Láithreán Gréasáin na hArd-Stiúrthóireachta.

Tá [ Oifig Bia agus Tréidliachta an AE
](https://ec.europa.eu/food/audits_analysis_en) freagrach as monatóireacht a
dhéanamh ar chomhlíonadh dhlíthe éagsúla an AE, lena n-áirítear iad siúd
maidir le shláinteachas bia. Déanann sé cigireacht agus iniúchadh ar stáit AE
agus ar thíortha a easpórtálann chuig an AE. Déanann sé iniúchtaí freisin
maidir le sláinte agus leas ainmhithe, sláinte plandaí, agus úsáid ceimiceán
(mar shampla lotnaidicídí, cógais tréidliachta agus spreagthaigh fáis).
