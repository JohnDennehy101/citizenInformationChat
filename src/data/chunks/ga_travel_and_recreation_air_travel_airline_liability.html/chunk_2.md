##  Réamhrá

Tá dlíthe náisiúnta i bhfeidhm a chuireann córas idirnáisiúnta caighdeán agus
rialacha faoi aerthaisteal agus go háirithe, rialacha coiteann maidir le
híosteorainneacha dliteanais ar iompar paisinéirí, lasta agus bagáiste i gcás
báis, gortaithe, damáiste, moille nó nithe imithe ar iarraidh. Comhaontaíodh
na dlíthe seo agus tugadh isteach iad i dtosach ar fud an domhain i 1929.

Tugtar Coinbhinsiún Vársá (1929) ar an gcéad dlí idirnáisiúnta seo. Thar na
blianta, rinneadh líon athruithe agus athbhreithnithe ar bhunChoinbhinsiún
Vársá – méadú ar theorainneacha dliteanais airgid san áireamh. Tugtar _Córas
Vársá_ ar na leasuithe dá éis sin agus ar bhunChoinbhinsiún Vársá i dteannta a
chéile. Le himeacht ama, bhí na teorainneacha dliteanais ró-íseal de réir
chaighdeáin an lae inniu. Sa mhullach air sin, bhí na dlíthe maidir le
dliteanas aerlíne neamhionann agus trína chéile toisc nach raibh na leasuithe
éagsúla go léir a rinneadh do na bundlíthe curtha i bhfeidhm ag cuid de na
tíortha.

Rinne Coinbhinsiún Mhontréal (1999), dar teideal [ An Coinbhinsiún maidir le
hAontú Rialacha Áirithe i dtaca le hIompar Idirnáisiúnta d’Aer (pdf))
](http://eur-
lex.europa.eu/LexUriServ/LexUriServ.do?uri=CELEX:22001A0718\(01\):en:HTML)
Córas Vársá a leasú. Rinne sé aonfhoirmeacht agus intuarthacht na rialacha a
athbhunú lena mbaineann iompar idirnáisiúnta paisinéirí, bagáiste agus lasta.
Déanann sé foráil, i measc nithe eile, don mhéid a leanas:

  * Dliteanas neamhtheoranta i gcás báis nó gortú paisinéirí 
  * Réamhíocaíochtaí chun íoc as riachtanais láithreacha 
  * An fhéidearthacht chun cás dlí a thabhairt os comhair na gcúirteanna i bpríomháit chónaithe an phaisinéara 
  * Teorainneacha méadaithe dliteanais i gcás moille 
  * Nuachóiriú cáipéisí iompair (billí agus ticéid leictreonacha aerlíne) 
  * Soiléiriú na rialacha ar an dliteanas lena mbaineann i leith an iompróra conartha agus an iompróra féin. 
  * An dualgas ar aeriompróirí chun árachas leordhóthanach a choimeád. 

Faoi Choinbhinsiún Mhontréal, tá na teorainneacha dliteanais leagtha amach i [
gCearta Speisialta Tarraingthe (SDR)
](http://www.imf.org/external/np/exr/facts/sdr.htm) ar meascán luachanna
airgeadra iad arna bhunú ag an gCiste Airgeadaíochta Idirnáisiúnta (IMF). Tá
fáil ar [ luach reatha SDR in Euro ar láithreán gréasáin an IMF
](http://www.imf.org/external/np/fin/data/rms_mth.aspx?reportType=CVSDR) .
Déantar na teorainneacha dliteanais a athbhreithniú gach 5 bliana.
