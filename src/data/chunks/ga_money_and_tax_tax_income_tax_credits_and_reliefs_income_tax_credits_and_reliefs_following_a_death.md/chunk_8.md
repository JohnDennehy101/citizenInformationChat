###  Cómheasúnú

Má dhéantar cómheasúnú cánach ar lánúin phósta, tugtar an céile inmheasúnaithe
nó páirtnéir sibhialta ainmnithe ar an gcéile nó ar an bpáirtnéir sibhialta
atá freagrach as tuairisceáin chánach a dhéanamh.

Féadfaidh tú cinneadh a dhéanamh cé agaibh a bheidh ina chéile inmheasúnaithe
nó ina pháirtnéir sibhialta ainmnithe. Mura bhfuil aon duine ainmnithe, is é
an duine inmheasúnaithe an céile nó an páirtnéir sibhialta leis an ioncam is
airde agus fanann sé/sí mar an gcéile inmheasúnaithe nó an páirtnéir sibhialta
ainmnithe go dtí go gcinntear é seo a athrú.

**Más tusa an duine inmheasúnaithe agus má fhaigheann do chéile nó do
pháirtnéir sibhialta bás**

Gearrtar cáin ort mar seo a leanas:

  * Íocann tú cáin ar d’ioncam iomlán féin don bhliain iomlán móide ioncam iomlán do chéile go dtí dáta an bháis 
  * Tá tú i dteideal méid iomlán an Chreidmheas Cánach do Dhuine Pósta nó Páirtnéara Shibhialta agus an Chreidmheas Fostaí (ÍMAT) (2 Chreidmheas Fostaí má tá i ndóthain ioncaim ag an mbeirt atá inchánaithe faoin gcóras ÍMAT) 
  * Féadfaidh tú creidmheasanna cánach eile a éileamh atá dlite don bheirt chéile sa bhliain sin 

**Más rud é go raibh do chéile nó do pháirtnéir sibhialta an duine
inmheasúnaithe**

Ón 1 Eanáir go dtí dáta a bháis, beidh do chéile nó do pháirtnéir sibhialta:

  * Inchánaithe ar a n-ioncam iomlán féin agus ar d’ioncam iomlán don tréimhse seo 
  * I dteideal méid iomlán an Chreidmheas Cánach do Dhuine Pósta nó Páirtnéara Shibhialta agus an Chreidmheas Fostaí (2 Chreidmheas Fostaí (ÍMAT) má tá i ndóthain ioncaim ag an mbeirt atá inchánaithe faoin gcóras ÍMAT) 
  * Féadfaidh sé nó sí cuid de chreidmheasanna eile a éileamh suas chun dáta an bháis 
  * I dteideal na mbandaí ráta cánach a bhaineann le lánúin phósta 

Ó dháta an bháis go dtí deireadh na bliana cánach:

  * Déantar thú a mheasúnú ar d’ioncam féin don tréimhse seo 
  * Gheobhaidh tú creidmheas cánach don bhaintreach fir nó don pháirtnéir sibhialta marthanach don bhliain méala agus an Creidmheas Fostaí (ÍMAT) (má ghearrtar cáin ar ÍMAT) 
  * Féadfaidh tú creidmheasanna cánach a éileamh don tréimhse tar éis an bháis 
  * I dteideal na mbandaí ráta cánach a bhaineann le duine singil nó baintreach (fir) 
