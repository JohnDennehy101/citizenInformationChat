###  Orduithe cúraim éigeandála

Má bhíonn cúis inar dóigh leis na gardaí go bhfuil baol láithreach agus
dáiríre do shláinte nó leas linbh nach féidir fanacht go dtí go ndéantar ordú
cúraim éigeandála, tá an chumhacht acu dul isteach sa teach agus leanbh a
bhaint amach, le fórsa más gá, chuig áit shábháilte. Ní mór don leanbh bheith
tabhartha isteach i gcúram Tusla chomh luath agus is féidir. Féadfaidh Tusla
idir an leanbh a fhilleadh chuig na tuismitheoirí nó cur isteach ar an Chúirt
Dúiche d'ordú cúraim éigeandála. Mura mbíonn suí na cúirte ann taobh istigh de
trí lá, ní mór go n-eagrófaí suí speisialta.

Féadfaidh Tusla cur isteach ar ordú cúraim éigeandála do leanbh atá sa bhaile
go fóill nó do dhuine atá bainte amach ag na gardaí. Is féidir é sin a
dhéanamh gan é a fhógairt do na tuismitheoirí nó caomhnóirí an linbh. Déanfar
an t-ordú má cheapann an breitheamh go bhfuil baol láithreach agus dáiríre do
shláinte nó leas an linbh ar gá dó bheith curtha, nó fágtha i gcúram Tusla. Ní
mór don leanbh fanacht i gcúram Tusla go ceann 8 lá nó tréimhse níos gairide
má bhíonn sé sonraithe san ordú.
