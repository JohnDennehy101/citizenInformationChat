##  Réamhrá

Má tá tú in Éirinn agus más íospartach coire nó más finné coire thú, ba cheart
duit teagmháil a dhéanamh leis an nGarda Síochána (fórsa póilíneachta na
hÉireann). Is é an uimhir ghutháin do na seirbhísí éigeandála 999 nó 112.

Má tá tú bodhar, má tá moill éistigh nó lagú urlabhra ort, is féidir leat coir
a thabhairt le fios trí theachtaireacht téacs a sheoladh chuig 112. Caithfidh
tú d’uimhir ghutháin a chlárú i dtosach, áfach, ar Sheirbhís
gearrtheachtaireachtaí téacs 112 agus níor cheart teagmháil a dhéanamh leis
ach i gcás éigeandála.

I gcásanna nach bhfuil chomh práinneach céanna, ba cheart duit teagmháil a
dhéanamh le do stáisiún Gardaí áitiúil chun coir a thabhairt le fios. Dá
mbeifeá ní ba chompordaí, is féidir leat a iarraidh labhairt le Garda fireann
nó baineann. Mura bhfuil Béarla líofa agat, is féidir leis na Gardaí seirbhísí
aistriúcháin saor in aisce a sholáthar duit. Mura féidir leat dul go dtí a
stáisiún Gardaí, is féidir leat iarraidh go dtabharfaidh Garda cuairt ar d’áit
chónaithe chun tuairisc a ghlacadh.

Is féidir leat teagmhais tiomána baolaí agus teagmhais eile a bhaineann le
trácht a thabhairt le fios ar bheolíne Faire Tráchta an Gharda Síochána trí
ghlaoch ar 1890 205 805.

Is féidir leat goid áirithe a thabhairt le fios ar líne freisin trí úsáid a
bhaint as foirm um dhearbhú goid maoine. Níor cheart an fhoirm ar líne a úsáid
ach nuair is fiú níos lú ná €1,000 an mhaoin a goideadh. Níor cheart é a úsáid
nuair a tógadh an t-earra le fórsa nó trí bhagairtí a úsáid nó má goideadh
d’fheithicil.
