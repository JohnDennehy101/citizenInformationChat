####  **Athbhreithnithe**

Iarrfaidh FSS ort go tréimhsiúil le do chúinsí a dheimhniú trí fhoirm
athbhreithnithe ar líne a líonadh. Mura soláthraíonn tú an t-eolas a iarrann
siad, ní féidir d’iarratas a athmheasúnú agus b’fhéidir nach n-eiseofar do
chárta arís.

Má theastaíonn foirm pháipéir uait, seachas an fhoirm athbhreithnithe ar líne,
líon agus seol Foirm Iarratais ar Chárta Leighis agus Cárta Cuairte DG MC1
(pdf). Má tá tú níos sine ná 70 bliain d’aois, áireofar leis an bhfógra
athbhreithnithe a fhaigheann tú foirm is féidir leat a úsáid in ionad na
foirme athbhreithnithe.

Má líonann tú an fhoirm athbhreithnithe faoin dáta a thugtar ach má leanann an
próiseas athbhreithnithe i ndiaidh dháta éagtha do chárta, is féidir bailíocht
an chárta a shíneadh chun gur féidir leat leanúint le hé a úsáid fad a bhíonn
an t-athbhreithniú ar siúl. Tá an síneadh ar bhonn mí ar mhí agus moltar duit,
mar sin, teagmháil a dhéanamh leis an Aonad Cláraithe Cliant lena dheimhniú
gur síneadh do chárta agus go leanann sé de bheith bailí.
