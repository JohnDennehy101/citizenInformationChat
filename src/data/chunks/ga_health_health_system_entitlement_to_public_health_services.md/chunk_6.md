##  Cad is gnáthchónaí ann?

Má tá tú ag teacht chun cónaí in Éirinn nó ag filleadh anseo chun cónaí ann,
ní mór duit a chruthú d’Fheidhmeannacht na Seirbhíse Sláinte (FSS) go bhfuil
“gnáthchónaí” ort anseo – go bhfuil tú i do chónaí in Éirinn ar feadh bliana
ar a laghad nó go bhfuil sé i gceist agat cónaí anseo ar feadh bliana ar a
laghad.

D’fhéadfadh sé go mbeadh an méid seo a leanas ag teastáil ón FSS chun a
chruthú go bhfuil gnáthchónaí ar dhuine:

  * Cruthúnas go bhfuil maoin ceannaithe nó tógtha ar cíos, lena n-áirítear fianaise gurb í an mhaoin seo príomháit chónaithe an duine (mar shampla, cruthúnas ar chíos ón údarás áitiúil) 
  * Litir nó ráiteas ó institiúid airgeadais (mar shampla ráiteas bainc nó ráiteas comhar creidmheasa) 
  * Bille fóntais reatha (cosúil le bille gáis, leictreachais nó gutháin) 
  * Polasaí árachas gluaisteán nó tí reatha i d’ainm 
  * Doiciméad oifigiúil ó roinn rialtais (mar shampla, fógra measúnaithe ó na Coimisinéirí Ioncaim nó cruthúnas cíosa ón Scéim Íocaíochta Cúnaimh Tithíochta) 

Ní mór dáta a bheith ar na doiciméid thuasluaite atá laistigh den 12 mhí
dheireanacha.

Tá aon duine, beag beann ar náisiúntacht, a nglactar leis ag FSS mar
ghnáthchónaí in Éirinn i dteideal incháilitheacht iomlán (Catagóir 1, i.e.
sealbhóirí cárta leighis) nó incháilitheacht theoranta (Catagóir 2) le
haghaidh seirbhísí sláinte.

Más náisiúnach neamh-AE thú agus má dhearbhaíonn tú go bhfuil tú incháilithe
le haghaidh seirbhísí sláinte, ní hé sin le rá go bhfuil do chleithiúnaithe
incháilithe freisin. D’fhéadfaí go mbeadh ar chleithiúnaithe náisiúnaigh
neamh-AE na ceanglais thuasluaite a chomhlíonadh.
