###  Ábhar an fhógra

Ní mór go gcuimsítear an fhaisnéis a leanas i bhfógra an éilimh:

  * Cur síos ar na páirtithe. Ní mór go luafar san fhógra ainm iomlán, seoladh, gairm, sonraí aturnae agus an seoladh chun cáipéisí a sheoladh chuige i gcás an éilitheora agus an fhreagróra (sa chás gur féidir). 
  * Ráiteas ar an éileamh a leagtar amach in ailt uimhrithe. Ní mór go leagfar amach san fhógra go soiléir agus go gonta na líomhaintí atá á ndéanamh ag an éilitheoir agus an méid nó an réiteach eile atá á lorg. Ní mór go gcuimseofar ann liosta den chomhfhreagras agus gach cáipéis eile ar a mbraitheann an t-éileamh. Ba cheart go dtabharfadh sé le fios go soiléir don fhreagróir go bhfuil cás aige nó aici atá le freagairt. 
  * Ní mór go luaitear san fhógra [ limistéar cuí na Cúirte Dúiche ](/ga/justice/courts-system/district-court/) ina bhfuil an t-éileamh á dhéanamh. 
  * Ní mór go leagtar amach san fhógra, más mian leis an bhfreagróir an t-éileamh a admháil, gur cheart dóibh teagmháil a dhéanamh leis an éilitheoir laistigh de 10 lá tar éis gur seirbheáladh an fógra orthu agus a chomhaontú chun an t-éileamh agus na costais a íoc. Ní leanfar leis na himeachtaí ansin. 
  * Ní mór go mínítear san fhógra cén bearta ar ghá don fhreagróir a ghlacadh más mian leo cur in aghaidh an éilimh. 
  * Ní mór don fhógra a bheith sínithe ag an éilitheoir nó ag a n-aturnae. 

Tá fáil ar chóip d’ [ fhógra éilimh ar dhamáistí ginearálta
](http://www.courts.ie/rules.nsf/53bd32841fc5bbf280256d2b0045bb5d/d858b7614d245afc80257c90005e90d5?OpenDocument)
ar láithreán gréasáin na Seirbhíse Cúirteanna.
