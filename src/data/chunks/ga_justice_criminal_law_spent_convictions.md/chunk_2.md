##  Réamhrá

Má tá do phianbhreith críochnaithe agat tar éis ciontú coiriúil, ba chóir thú
a ghlacadh ar ais sa phobal. Ach i gcásanna áirithe, b’fhéidir go mbeadh ort
do chiontuithe coiriúla a nochtadh, m.sh. agus iarratas á dhéanamh agat ar
cheadúnais nó ar phoist áirithe.

Má tá ciontú coiriúil agat, b’fhéidir nach mbeidh tú in ann:

  * Dul isteach i ngairmeacha áirithe mar an dlí nó an leigheas 
  * Ceadúnas a fháil amhail ceadúnas FSP (feithicil seirbhíse poiblí), ceadúnas tiomána nó ceadúnas airm tine 
  * Clúdach árachais a fháil 

D’fhéadfadh torthaí níos tromchúisí fós a theacht as muna nochtann tú an
ciontú agus má thagann sé chun solais níos déanaí.

Mar sin féin, tá cásanna áirithe ann inar féidir cionta ar leith a bhaint den
taifead, nó b’fhéidir nach gcaithfí á nochtadh tar éis tréimhse ama. Faoi réir
an Achta um Cheartas Coiriúil (Cionta Caite agus Nochtadh Áirithe) 2016,
déantar raon mionchionta a ídiú tar éis 7 mbliain. Ciallaíonn a leithéid nach
gcaithfidh aosach a chiontaítear i gcion atá clúdaithe ag an Acht an ciontú a
nochtadh tar éis 7 mbliain, ach amháin i gcúinsí áirithe.
