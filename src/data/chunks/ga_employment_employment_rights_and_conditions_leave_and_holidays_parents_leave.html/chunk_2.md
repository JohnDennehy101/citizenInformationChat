##  Réamhrá

Bronnann saoire thuismitheora ar gach tuismitheoir saoire 7 seachtaine a
ghlacadh i rith chéad 2 bhliain de shaol linbh, nó i gcás uchtála, laistigh de
2 bhliain i ndiaidh gur cuireadh an leanbh faoi chúram an teaghlaigh.

Bíonn tréimhse na saoire mar an gcéanna i gcás breitheanna iolracha, mar
shampla, má shaolaítear cúpla duit nó má dhéanann tú beirt leanaí nó níos mó a
uchtáil ag an am céanna.

B’fhéidir go gcáileoidh tú d’íocaíocht ar a dtugtar Sochar Tuismitheora i rith
saoire thuismitheora. Cuirtear saoire thuismitheora ar fáil d’fhostaithe agus
do dhaoine féinfhostaithe. Íoctar Sochar Tuismitheora fad a bhíonn tú ar
shaoire thuismitheora ón obair má d’íoc tú dóthain ranníocaíochtaí árachais
shóisialaigh (ÁSPC). Má tá tú féinfhostaithe, ba cheart duit iarratas a
dhéanamh go díreach leis an Roinn Coimirce Sóisialaí (an RCS) ar Shochar
Tuismitheora ar a laghad 6 seachtaine sula mbeartaítear dul ar saoire
thuismitheora.

Tabhair faoi deara, le do thoil, níl ar d’fhostóir thú a íoc fad a bhíonn tú
ar shaoire thuismitheora, cé gur féidir le roinnt fostóirí do shaoire
thuismitheora ‘a bhreisiú’. Má cháilítear thú do Shochar Tuismitheora,
gheobhaidh tú €274 gach seachtain.
