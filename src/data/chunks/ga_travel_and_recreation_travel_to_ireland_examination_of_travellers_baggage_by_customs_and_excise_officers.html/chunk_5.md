###  Cuardach a dhéanamh ar thaistealaithe

Níl cead ag oifigigh chustaim cuardach a dhéanamh ar thaistealaithe ach amháin
nuair atá cúis ag an oifigeach amhras a bheith aige go bhfuil siad:

  * Ag iompar earraí gan custam, nó earraí cosctha (ciallaíonn earraí gan custam earraí atá allmhairithe os cionn an méid ciondála pearsanta atá ceadaithe don taistealaí agus nach bhfuil dearbhaithe don údarás custaim) nó 
  * Ag iompar drugaí orthu féin. 

I gcásanna ina gceapann oifigeach custaim go bhfuil an duine ag iompar earraí
gan custam nó earraí cosctha, ní foláir dó/di dul chuig oifigeach sinsearach
na seirbhíse Custaim agus Máil a dhéanfaidh cinneadh an bhfuil dóthain cúise
ann chun cuardach a dhéanamh.

I ndáiríre, déantar cuardach an chuid is mó den am i dtaobh drugaí. Má táthar
chun cuardach a dhéanamh ort de bharr amhrais go bhfuil tú ag iompar drugaí:

  * Ní foláir duit fáth an chuardaigh a thuiscint. Tarlaíonn sé go n-úsáideann smuigléirí daoine faoi mhí-chumas nó páistí chun drugaí a iompar. Má chaithfidh oifigigh chustaim cuardach a dhéanamh ar pháiste nó ar dhuine faoi mhíchumas, déantar é seo i láthair tuismitheora nó caomhnóra. 
  * Ní fhéadfadh ach oifigeach den ghnéas céanna cuardach a dhéanamh ort. 
  * Ní fhéadfadh duine ar bith den ghnéas eile a bheith i láthair nuair a chaithfidh tú éadaí a bhaint díot, taobh amuigh de hata, cóta, seaicéad, lámhaínní nó ball éadaigh eile cosúil leo sin, ach amháin sa chás go gcaithfidh an duine sin a bheith i láthair mar gheall ar d'iompar foréigneach 
  * Tá an ceart agat iarratas a dhéanamh go ndéanfaidh dochtúir an cuardach 
  * Ní foláir an cuardach a dhéanamh i seomra nach bhfuil bealach isteach don phobal ann. Ní foláir scáthláin a chur ar na fuinneoga agus glas a chur ar na doirse chun a bheith cinnte go bhfuil príobháideachas iomlán ann. 
  * Má dhiúltaíonn tú cead cuardaigh a thabhairt, d'fhéadfá a bheith gafa ag an oifigeach custaim gan barántas agus d'fhéadfaí an dlí a chur ort. Má tá tú gafa ag oifigigh chustaim, tabharfar go dtí an stáisiún Garda is gaire thú chun a bheith cúisithe i leith coire. 
  * Má fhaigheann oifigigh chustaim drugaí srianta, d'fhéadfá a bheith cúisithe. D'fheadfá a bheith gafa nó d'fhéadfadh sé tarlú go gcuirfí an dlí ort níos deireanaí le toghairm. 

Coinníonn oifigigh chustaim taifid de na cuardaigh go léir a dhéanann siad.

Chomh maith leis sin, tá na ceartanna seo a leanas ag gach duine atá coinnithe
ag oifigigh custaim:

  * Dlíodóir a fháil 
  * Dochtúir a fháil 
  * Duine gaolmhar/triú duine a chur ar an eolas maidir leis an gcás ina bhfuil siad. 

Má cheapann tú nach bhfuair tú cothrom na Féinne ó na hoifigigh chustaim,
d'fhéadfá gearán a dhéanamh - féach "Conas iarratas a dhéanamh" thíos.
