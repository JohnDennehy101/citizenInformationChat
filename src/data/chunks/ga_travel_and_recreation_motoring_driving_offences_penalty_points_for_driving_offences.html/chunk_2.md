##  Réamhrá

Úsáidtear pointí pionóis in Éirinn chun rialacha an bhóthair (pdf) a
fhorfheidhmiú agus chun sábháilteacht ar bhóithre a fheabhsú. Má dhéanann tú
cion tiomána, agus má áirítear pointí pionóis sa phionós, formhuinfear do
cheadúnas tiomána le pointe pionóis amháin nó níos mó.

Baineann pionóis eile le roinnt cionta tráchta, amhail fíneálacha, chomh maith
le pointí pionóis.

Tá an córas pointí pionóis i leith cionta tiomána i bhfeidhm in Éirinn ó 2002.
Is é an tAcht um Thrácht ar Bhóithre 2002 an dlí lena rialaítear pointí
pionóis. Leasaíodh an reachtaíocht seo roinnt uaireanta chun cionta a chur
leis lenar féidir pointí pionóis a eisiúint.

Cé go bhformhuinítear pointí pionóis ar do cheadúnas tiomána, níl na pointí le
feiceáil go fisiciúil ar an gceadúnas. Déantar do phointí pionóis a
thaifeadadh ar do thaifead ceadúnais tiomána, a choinnítear é ar an gComhad
Náisiúnta Feithiclí agus Tiománaithe a fheidhmíonn an Roinn Iompair,
Turasóireachta agus Spóirt.

Fanann formhuinithe pointe pionóis ar do thaifead ceadúnais ar feadh 3 bliana
agus ní mór iad a chur in iúl do do chuideachta árachais agus tú ag déanamh
iarratais ar árachas mótair. Tá rochtain ag cuideachtaí árachais gluaisteáin
ar an gComhad Náisiúnta Feithiclí agus Tiománaithe ó 2014 i leith.

Is minic a bheidh méadú ar do phréimh árachais mhótair de bharr formhuinithe
ar thaifead do cheadúnais.
