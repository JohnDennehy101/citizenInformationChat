##  Gnóthachain chaipitil atá díolmhaithe

Tá aistrithe sócmhainní idir céilí agus páirtnéirí sibhialta díolmhaithe ó
Cháin Ghnóthachan Caipitiúil.

Tá aistrithe sócmhainní idir céilí agus páirtnéirí sibhialta atá scartha
díolmhaithe ó Cháin Ghnóthachan Caipitiúil má dhéantar iad faoi Chomhaontú
Idirscartha nó ordú cúirte. Is féidir níos mó a léamh faoi cháin agus
idirscaradh nó colscaradh.

Tá láithreán a aistriú ó thuismitheoir go leanbh díolmhaithe má dhéantar an
láithreán sin a aistriú chuig an leanbh go dtógfaidh sé/sí a (h)áit chónaithe
phríobháideach phríomha ann. Caithfidh go bhfuil níos lú ná acra amháin sa
láithreán agus go bhfuil luach €500,000 nó níos lú air.

Ní ghearrtar aon Cháin Ghnóthachan Caipitiúil ar shócmhainní a thugtar do
dhuine eile ar bás. Nuair a dhéanann an duine a fuair na sócmhainní iad a
dhiúscairt, caitear leo amhail a fuair siad na sócmhainní ar a luach margaidh
ag dáta an bháis. Má dhéanann ionadaí pearsanta na sócmhainní a dhiúscairt, tá
siad freagrach as aon ghnóthachain idir dáta báis an duine agus dáta na
diúscartha.
