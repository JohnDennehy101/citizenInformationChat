###  Conas a chuirtear an scéim COLÓ ar fáil

Braitheann leagan amach na n-uaireanta oideachais réamhscolaíochta saor in
aisce ar an gcineál seirbhíse a bhfuil do leanbh ag freastal uirthi agus ar
leagan amach seachtainiúil na seirbhíse sin. Tá cur síos le fáil ar na
cineálacha seirbhíse éagsúla inár ndoiciméad faoi [ roghanna maidir le cúram
leanaí ](/ga/education/pre-school-education-and-childcare/your-childcare-
options/) .

**Seirbhísí in aghaidh an tseisiúin**

Má fhreastalaíonn do leanbh ar sheirbhís leathlae nó “seisiúnach”, ar nós
naíonra, scoil Montessori nó grúpa tuismitheoir agus lapadán, is é
gnáthphátrún na bliana réamhscolaíochta saor in aisce ná 3 uair an chloig in
aghaidh an lae, 5 lá na seachtaine ar feadh tréimhse 38 seachtaine. Más rud é
go bhfuil do leanbh ag freastal ar feadh breis agus 3 uair an chloig, gearrfar
táille ort as an am breise.

**Seirbhísí cúram lae**

Má tá do leanbh ag freastal go lánaimseartha nó go páirtaimseartha ar
sheirbhís cúram lae is é an gnáthleagan amach i gcomhair na bliana
réamhscolaíochta saor in aisce ná 2 uair is 15 nóiméad in aghaidh an lae ar
feadh tréimhse 50 seachtaine. Gearrfar táille ort as an am breise má tá do
leanbh ag freastal ar feadh tréimhse níos faide ná sin gach lá.

I gcás tuismitheoirí nach bhfuil a leanaí ag freastal go páirtaimseartha nó go
lánaimseartha ar sheirbhís ach ar feadh 3 lá sa tseachtain, féadfaidh a
leithéid de sheirbhís rogha a dhéanamh trí sheisiún réamhscolaíochta saor in
aisce a mhairfidh 3 uaire is 45 nóiméad a chur ar fáil ar feadh tréimhse 50
seachtaine.
