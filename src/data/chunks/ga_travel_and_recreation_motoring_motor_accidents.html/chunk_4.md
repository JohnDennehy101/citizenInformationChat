##  Céard ba cheart dom déanamh mátáim páirteach in imbhualadh mótair?

**Déan cinneadh ar cheart na gluaisteáin a bhogadh:** Má tá an t-imbhualadh
tromchúiseach, ná bog na gluaisteáin. Más rud é gur beag imbhualadh atá ann
agus go bhfuil na gluaisteáin ag blocáil an bhóthair nó ag cur úsáideoirí
bóithre eile i mbaol, marcáil a n-áit ar an mbóthar agus ansin bog iad. Bí
cúramach agus tú ag bogadh gluaisteáin damáiste agus bí san airdeall ar an
mbaol a bhaineann le breosla a bheith ag sceitheadh.

**Tabhair rabhadh do thiománaithe eile:** Déan iarracht rabhadh a thabhairt
don trácht atá ag teacht isteach chuig an timpiste. D’fhéadfaí rabhadh a
thabhairt dóibh trí do shoilse ghuaise a úsáid. Má tá triantán frithchaiteach
réamhrabhaidh agat, cuir ar an mbóthar é i bhfad go leor ó láthair an
imbhuailte chun go leor rabhadh a thabhairt don trácht atá ag teacht. Má
tharlaíonn an t-imbhualadh gar do chor sa bhóthar, déan cinnte go dtugann tú
rabhadh don trácht ar an dá thaobh den chor.

Más gá duit cabhair ó úsáideoir bóithre eile a iarraidh chun rabhadh a
thabhairt do thrácht, déan é sin láithreach.

**Glaoigh ar chabhair:** Má tá duine gortaithe, glaoigh ar na Gardaí
(teileafón 999 nó 112) agus, más gá, ar na seirbhísí otharchairr.

Faigh eolas: Ba cheart duit an t-eolas a liostaítear thuas (faoi ‘Tabhair
eolas’) a fháil ó na tiománaithe eile a bhí páirteach san imbhualadh. Má
bhaineann damáiste do mhaoin leis an imbhualadh, faigh ainm, seoladh agus
uimhir theileafóin an úinéara.

**Faigh ainmneacha** , seoltaí agus uimhreacha teileafóin aon fhinnéithe,
d'fhéadfadh go mbeadh gá leo má tá ceist faoi dhilteanas.

**Grianghraif** : Glac grianghraif de láthair an imbhuailte má tá ceamara
agat. Ba cheart go n-áireofaí orthu seo grianghraif de na feithiclí sula
n-aistrítear iad.

**Sonraí an Gharda** : Ba cheart duit ainm nó uimhir an Gharda a cuireadh ar
an eolas faoin imbhualadh a fháil. B’fhéidir go mbeidh ort a chinntiú go
bhfuil tuairisc Gharda comhdaithe chun críche árachais.

**Scríobh síos na rudaí a tharla:** Ba chóir duit cuntas a scríobh ar na
fíricí ábhartha go léir a bhain leis an imbhualadh chomh luath agus is féidir
ina dhiaidh sin. Sínigh agus cuir dáta ar do chuntas (an t-am san áireamh)
nuair atá sé críochnaithe.

**Carranna gan árachas nó gan aithint:** Más mian leat cúiteamh a éileamh i
gcás ina bhfuil tú i dtimpiste le carr gan árachas nó gan aithint, déan
teagmháil le Motor Insurer's Bureau of Ireland (MIBI). Chomh maith leis sin,
déileálann an MIBI le héilimh a eascraíonn ó thiománaithe in Éirinn ó thíortha
eile nó ó thiománaithe Éireannacha thar lear.

**Tuilleadh eolais:** Le haghaidh tuilleadh comhairle ar na rudaí ba cheart
duit a dhéanamh ag láthair na timpiste, féach ar Rialacha an Bhóthair (pdf).
