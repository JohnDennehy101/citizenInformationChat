##  Réamhra

Cuireann an Roinn Oideachais iompar fóirdheontais scoile ar fáil do dhaltaí
meánscoile a chónaíonn breis agus 4.8 ciliméadar ón scoil chuí.

Reáchtálann Bus Éireann an tseirbhís bhus scoile agus déanann an Roinn
Oideachais an cinneadh faoi na táillí bliantúla. Socraíonn an Roinn agus Bus
Éireann cén scoil ábhartha, agus na nithe seo a leanas á gcur san áireamh acu:

  * Éiteas 
  * Teanga 
  * An bealach intaistil is giorra ó theach an linbh. 

Ní chuirtear an tseirbhís ar fáil ach amháin nuair a bhíonn ar a laghad
deichniúr daltaí i gceantar ar leith ar féidir le bealach bus freastal tíosach
a dhéanamh air. Fiú nuair a bhaineann dalta na critéir aoise agus faid amach
d’iompar scoile, níl aon teidlíocht dhlíthiúil ann d’iompar.

Is ann do roinnt socruithe speisialta iompair do dhaltaí faoi mhíchumas.

Tá iarratais ar sheirbhísí iompair scoile 2024-2025 oscailte anois. Féadfaidh
tú d’iarratas a chur isteach ar láithreán gréasáin Bhus Éireann (féach ‘Conas
iarratas a dhéanamh ar an Scéim Iompar Scoile’ thíos).

Féach sonraí na Scéime Iompar Iar-Bhunscoile (pdf) ar láithreán gréasáin na
Roinne.

Don scoilbhliain nua ag tosú i Meán Fómhair 2023, is é €50 táille na Scéime
Iompar Scoile do leanbh bunscoile agus €75 do leanbh iar-bhunscoile. Is é an
táille uasta do theaghlach ná €125.

**Daltaí ón Úcráin**

Ba chóir do dhaltaí ón Úcráin cuairt a thabhairt ar gov.ie/ukraine chun sonraí
a fháil faoi conas iarratas a dhéanamh ar iompar scoile. Níor cheart dóibh
iarratas a dhéanamh ar shuíomh Gréasáin Bhus Éireann.
