###  An ndéantar cionta indíotáilte a thriail i gcúirteanna náisiúnta?

Is iad cionta indíotáilte ná cionta a fhéadfar nó a gcaithfear a thriail ar
díotáil os comhair breithimh agus coiste dháréag – sa Chúirt Chuarda nó sa
Phríomhchúirt Choiriúil. Ní dhéantar gach cion indíotáilte a thriail os
comhair coiste dháréag áfach. Féadtar cionta indíotáilte a chur i roinnt
chatagóirí difriúla.

**A) Caithfear na cionta seo a leanas a thriail ar díotáil i gcónaí**

Caithfear roinnt chionta a thriail os comhair breithimh agus coiste dháréag.
Luaitear na cionta seo san [ Acht um Nós Imeachta Coiriúil 1967
](http://www.irishstatutebook.ie/1967/en/act/pub/0012/index.html) agus san [
Acht um Dhlí Choiriúil (Éigniú) (Leasú) 1990
](http://www.irishstatutebook.ie/1990/en/act/pub/0032/index.html) , mar
shampla:

  * Cionta faoin [ Acht Um Thréas 1939 ](http://www.irishstatutebook.ie/1939/en/act/pub/0010/index.html)
  * Dúnmharú, iarracht ar dhúnmharú, comhcheilg chun dúnmharú a dhéanamh 
  * Píoráideacht 
  * Éigniú 
  * Tromionsaí gnéasach 

I dteannta leis na cionta thuasluaite, ní fhéadtar roinnt chionta a thriail sa
Chúirt Dúiche (achoimre a chur de láimh). Caithfear déileáil leis na cionta
seo ar díotáil, mar shampla:

  * [ Alt 4 den Acht um Chionta Neamh-Mharfacha in Aghaidh an Duine 1997 ](http://www.irishstatutebook.ie/1997/en/act/pub/0026/sec0004.html#zza26y1997s4) – Ionsaí tromchúiseach. Má dhéantar an té atá ciontach a chiontú, caithfear pionós a íoc, cuirtear príosúnacht lena shaol air nó an dá rud. De réir an reachta (nó ailt dlí) seo, ní fhéadtar déileáil leis an gcion seo go hachomair. 
  * [ Alt 14 den Acht um Cheartas Coiriúil 1994 (Ord Poiblí) ](http://www.irishstatutebook.ie/1994/en/act/pub/0002/sec0014.html#zza2y1994s14) \- Círéib. Caithfear déileáil leis an gcion seo ar díotáil. 

**B) Cionta gur féidir iad a thriail go hachomair nó ar díotáil, ar iarratas
ón Stiúrthóir Ionchúiseamh Poiblí, ón mbreitheamh nó ón duine cúisithe**

Forálann [ Alt 2 den Acht um Cheartas Coiriúil 1951
](http://www.irishstatutebook.ie/1951/en/act/pub/0002/sec0002.html#zza2y1951s2)
, arna leasú ag an [ Acht um Cheartas Coiriúil 1997 (Forálacha Speisialta)
](http://www.irishstatutebook.ie/1997/en/act/pub/0004/sec0008.html) , gur
féidir déileáil leis na cionta a luaitear sa Chéad Sceideal den Acht 1951, sa
Chúirt Dúiche nuair a chomhlíontar an trí choinníoll a leanas:

  1. Bíonn an Chúirt den bharúil gur mionchion atá i gceist toisc na fíorais soiléire nó líomhanta atá ar fáil agus go bhféadfaí in ann an duine a thriail go hachomair (i gCúirt Dúiche) 
  2. Níl an duine cúisithe i gcoinne trialach sa Chúirt Dúiche, nuair a thugtar faisnéis dó/di faoina c(h)earta i leith trialach os comhair breitheamh agus coiste dháréag 
  3. Tugann [ Stiúrthóir Ionchúiseamh Poiblí (DPP) ](http://www.dppireland.ie/) cead do na cúirteanna an duine cúisithe a thriail go hachomair i leith ciona dá leithéid 

Déanann an breitheamh imscrúdú ar threoracha an DPP agus cuireann sé/sí ceist
ar an Garda ionchúisimh achoimre a thabhairt ar fhíorais an cháis. Ansin,
caithfear cinneadh a dhéanamh an cás a thriail roimh an Chúirt Dúiche nó é a
chur ar aghaidh go cúirt níos airde (ar díotáil). Má dhéantar an cás a thriail
sa Chúirt Dúiche, is féidir leis an duine cúisithe roghnú a dhéanamh idir an
Chúirt Dúiche agus an Chúirt Chuarda. De ghnáth, is í an Chúirt Dúiche a
roghnaíonn an duine cúisithe chun a c(h)ás a thriail, toisc go mbíonn pionós
níos lú i gceist sa Chúirt Dúiche, i gcomparáid leis an gCúirt Chuarda.

Is iad seo a leanas roinnt de na cionta a luaitear sa Chéad Sceideal:

  * Mionn éithigh 
  * Cionta faoin [ Acht um Dhlí Choiriúil 1997 ](http://www.irishstatutebook.ie/1997/en/act/pub/0014/index.html)
  * Cionta faoin [ Acht um Dhlí Choiriúil 1990 (Éigniú) (Leasú) ](http://www.irishstatutebook.ie/1990/en/act/pub/0032/index.html)
  * Cionta faoin [ Acht um Cheartas Coiriúil 2001 (Cionta Gada agus Calaoise) ](http://www.irishstatutebook.ie/2001/en/act/pub/0050/index.html)

**C) Cionta gur féidir iad a thriail go hachomair nó ar díotáil, bunaithe ar
rogha an Stiúrthóra Ionchúiseamh Poiblí, agus i gcomhaontú le breitheamh na
Cúirte Dúiche**

Tá an nós imeachta céanna i gceist anseo, a shainmhínítear i (B) thuas, ach
amháin nach mbíonn cead ag an duine cúisithe roghnú a dhéanamh idir an Chúirt
Dúiche agus an Chúirt Chuarda chun a c(h)ás a thriail. Cruthaítear na cionta
sa chatagóir seo de bhua reachta agus leagtar amach sa reacht nó san acht
áirithe na pionóis dhifriúla a bhaineann le ciontú ar achomair nó ar díotáil.

Mar chuid den phróiseas seo, eisíonn an DPP treoracha chun an cion a thriail
sa Chúirt Dúiche nó sa Chúirt Chuarda. Nuair a thugann an DPP treoir achomair
(Cúirt Dúiche), déanann breitheamh na Cúirte Dúiche imscrúdú ar na bhfíorais
ón Garda ionchúisimh chun cinneadh a dhéanamh an cás a thriail ina c(h)úirt
féin nó i gcúirt eile. Má cheapann an breitheamh gur tromchion atá i gceist,
ní ghlacann sé/sí le dlínse (ní ghlacann sé/sí leis an gcás) agus chuirtear é
ar aghaidh chuig an Chúirt Chuarda chun é a thriail ar díotáil.
