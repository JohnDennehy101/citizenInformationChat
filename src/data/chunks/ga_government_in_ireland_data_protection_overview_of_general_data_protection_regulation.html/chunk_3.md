##  Teanga um chosaint sonraí

Is ionann sonraí pearsanta agus eolas a bhaineann leat, nó ar féidir leis thú
a aithint, leis féin nó i dteannta eolas eile atá ar fáil. Is féidir a áireamh
le sonraí pearsanta:

•D’ainm

•Do sheoladh

•Do shonraí teagmhála

•Uimhreacha aitheantais (d’uimhir PSP, mar shampla)

•Do sheoladh IP (seo do sheoladh idirlín)

•Píosa scannáin CCTV

•Cártaí rochtana

•Taifeadtaí closamhairc nó fuaime díot

•Sonraí faoi láthair

Faoin dlí um chosaint sonraí, má tá do shonraí pearsanta á sealbhú nó á
n-úsáid ag eagraíocht nó cuideachta, tugtar ábhar sonraí ort.

Tugtar rialaitheoir sonraí ar an eagraíocht nó an chuideachta a shealbhaíonn
nó a úsáideann na sonraí sin. Is féidir leis an rialaitheoir sonraí cead a
thabhairt do dhuine, eagraíocht nó cuideachta eile ar a dtugtar próiseálaí
sonraí, do shonraí pearsanta a phróiseáil thar a cheann, áfach. Tugtar
próiseáil ar rud ar bith a dhéanamh le do shonraí pearsanta, iad a stóráil san
áireamh.
