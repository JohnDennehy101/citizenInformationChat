##  Céard é tithíocht ar cíos deréir costais?

Soláthraíonn tithíocht ar cíos de réir costais cóiríocht ar cíos inacmhainne
do dhaoine ar mheánioncam. Tá an scéim dírithe ar dhaoine atá os cionn na
tairsí do thithíocht shóisialta ach a bhfuil deacrachtaí acu íoc as cóiríocht
phríobháideach ar cíos.

‘Cíos de réir costais’ a thugtar air de bhrí go bhfuil an cíos a íocann tú
bunaithe ar an gcostas a bhaineann le tógáil, bainistiú agus cothabháil na
dtithe. Níl aon bhrabús d’fhorbróir san áireamh. Ciallaíonn sé sin go bhfuil
na cíosanna níos saoire ná cíosanna caighdeánacha. Ní mór go mbeadh an cíos le
haghaidh tithe ar cíos de réir costais ar a laghad 25% faoi bhun na
ngnáthchíosanna margaidh i gceantar.

Is iad comhlachtaí ceadaithe tithíochta (AHBanna), údaráis áitiúla agus an
Ghníomhaireacht Forbartha Talún (LDA) a sholáthraíonn tithe ar cíos de réir
costais. Soláthraíonn siad daingneacht tionachta, ionas gur féidir le daoine
an teach céanna a ligean ar cíos ar feadh tréimhse éiginnte.

Tá sé mar aidhm ag an Rialtas 18,000 teach ar cíos de réir costais a chur ar
fáil faoi 2030. Tá cur síos déanta air seo sa phlean Tithíocht do Chách, ina
leagtar amach an plean tithíochta d’Éirinn go dtí 2030.
