##  Seirbheáladh toghairm cothabhála dom

Má seirbheáladh toghairm cothabhála ort, ciallaíonn sé go bhfuil duine eile ag
déanamh iarratais chun na cúirte ar ordú cothabhála. Is é an toghairm ordú
chun freastal ar an gcúirt. Ba chóir duit an toghairm agus aon doiciméid atá
san áireamh a léamh go han-chúramach. Inseoidh sé duit dáta, am agus ionad na
héisteachta cúirte. Inseoidh sé duit más gá duit aon doiciméadú a chomhlánú
roimh dháta na cúirte.

Má theipeann ar an iarratasóir freastal ar an gcúirt, féadfaidh an breitheamh
an cás a scriosadh amach. Ciallaíonn sé seo nach rachfar ar aghaidh leis an
gcás agus beidh ar an iarratasóir an próiseas iomlán a thosú arís.

Mura bhfreastalaíonn tú ar an gcúirt, féadfaidh an breitheamh ordú a dhéanamh
agus tú as láthair. Féadfaidh an t-iarratasóir iarraidh ar an mbreitheamh
barántas a eisiúint chun tú a ghabháil agus a thabhairt chun na cúirte. Má
dhéanann an breitheamh an t-ordú seo, seolfaidh oifig na cúirte barántas chuig
na Gardaí. Nuair a thabharfaidh na Gardaí os comhair na cúirte tú, socróidh an
breitheamh dáta nua chun déileáil leis an gcás. Cuirfidh oifig na cúirte an
dáta nua seo in iúl don iarratasóir.
