##  Ordú cothabhála a fhorfheidhmiú

Uaireanta, ní chloíonn tuismitheoir/céile/páirtnéir sibhialta ordú cothabhála
agus ní íocann sé/sí an méid cothabhála a bronnadh. Sa chás seo, féadfaidh tú
ordú astaithe tuillimh a lorg ón gcúirt, má tá an duine a dhiúltaíonn íoc i
bhfostaíocht nó ar phinsean príobháideach. Ciallaíonn an t-ordú seo go
mbaintear an chothabháil as foinse an ioncaim, mar shampla, pá nó pinsean an
duine. Más duine féinfhostaithe é an duine a dhiúltaíonn íoc, is féidir
iarratas a dhéanamh ar thoghairm forghníomhaithe i leith airgead neamhíoctha.

Tugann [ an tAcht um Dlí Sibhialta (Forálacha Ilghnéitheacha) 2011 (pdf)
](http://www.oireachtas.ie/viewdoc.asp?fn=/documents/bills28/acts/2011/a2311.pdf)
an chumhacht don Chúirt Dúiche féachaint ar mhainneachtain ag duine ordú
cúirte a chomhlíonadh mar dhíspeagadh cúirte agus déileáil leis dá réir, lena
n-áirítear an fhéidearthacht príosúnachta.

Féadfaidh an Chúirt Dúiche, agus ordú cothabhála á dhéanamh aici, a threorú go
ndéanfar an íocaíocht faoin ordú le cléireach na Cúirte Dúiche más cuí. Tá
córas íocaíochtaí ag an gCúirt Dúiche chun íocaíochtaí a fhaightear a fháil
agus a tharchur.
