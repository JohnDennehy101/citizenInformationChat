###  Leanaí

Tá oibleagáid dhlíthiúil ar lánúineacha pósta agus ar pháirtithe sibhialta
cothabháil a sholáthar dá leanaí cleithiúnacha de réir a gcuid acmhainní. Na
cúirteanna a chinneann a ndualgais chothabhála i ndiaidh idirscartha
bhreithiúnaigh, colscartha nó díscaoilte.

Má rugadh leanbh duit lasmuigh den phósadh agus nach féidir libh teacht ar
réiteach maidir le cothabháil, is féidir iarratas a dhéanamh ar an gcúirt chun
ordú a thabhairt don tuismitheoir eile taca leanaí a íoc. Den chuid is mó, is
é/í an tuismitheoir a mbíonn príomhchaomhnóireacht an linbh acu a dhéanann
iarratas mar sin.

Má dhéanann an cúirt cinneadh gur theip ar thuismitheoir linbh chleithiúnaigh
cothabháil a sholáthar don leanbh “de réir mar is ceart sa chás sin”,
d’fhéadfadh an chúirt ordú a thabhairt go ndéanfadh an tuismitheoir
íocaíochtaí tréimhsiúla cothabhála chun tacú leis an leanbh. Anuas air sin,
d’fhéadfadh an chúirt ordú a dhéanamh go n-íocfadh an tuismitheoir cnapshuim.

Tá [ an tAcht Leanaí agus Caidrimh Teaghlaigh, 2015
](http://www.irishstatutebook.ie/2015/en/act/pub/0009/index.html) tar éis
leasú a dhéanamh ar an [ Acht um an Dlí Teaghlaigh (Cothabháil Céilí agus
Leanaí), 1976
](http://www.irishstatutebook.ie/2015/en/act/pub/0009/index.html) , leasú a
chuireann dualgas airgeadais maidir leis an leanbh ar chomhchónaitheoir atá
ina chaomhnóir/caomhnóir ar:

  * Leanbh a pháirtí/páirtí 
  * Leanbh atá faoi chúram a pháirtí/páirtí. 

Déanann sé foráil don chúirt ordú a thabhairt don chomhchónaitheoir cothabháil
a íoc chun tacú le leanbh cleithiúnach atá faoi bhun 18 mbliana d’aois.
