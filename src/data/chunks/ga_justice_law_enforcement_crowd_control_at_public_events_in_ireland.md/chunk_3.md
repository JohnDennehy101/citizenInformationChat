##  Rochtain ar imeachtaí áirithe a rialú

De réir Alt 21 den Acht um Cheartas Coiriúil (Ord Poiblí) 1994 tá sé de
chumhacht ag na Gardaí bacainní a chur ar bhóithre suas le míle amháin (1.6
km) ón áit ina bhfuil imeacht áirithe ag a bhfuil líon mór daoine ar siúl.

Ní mór do Gharda ar ghrád Ceannfoirt nó níos airde cinneadh a dhéanamh faoi cá
háit a gcuirtear bacainní. Nuair a chuirtear bacainní i bhfeidhm féadfaidh na
Gardaí cosc a chur ar dhaoine an bhacainn a thrasnú nó dul thart uirthi mura
bhfuil ticéad ag an duine don imeacht. Féadann na Gardaí aon alcól nó soithigh
dí indiúscartha nó aon ábhar ionsaithe a thógáil ag an mbacainn sula dtugann
siad cead do dhuine dul ar aghaidh chuig an imeacht.

De réir Alt 21 tá cead ag daoine dul thar na bacainní má tá siad ag dul
abhaile nó go dtí an áit an ina n-oibríonn siad. Féadann siad dul thar na
bacainní freisin má tá siad ag dul chuig aon áit i gceantar na himeachta agus
má tá cuspóir dleathach leis.

Beidh aon duine nach gcomhlíonann treoir tugtha ag Garda ag bacainn ciontach i
gcion agus dlífear fíneáil aicme D a chur air/uirthi.

Imeachtaí i gcomharsanacht Thithe an Oireachtais

Ní féidir leat mórshiúl nó cruinniú a thionól laistigh de leathmhíle ó Thithe
an Oireachtais nuair a chuireann príomhcheannfort nó Garda ardchéimiúil in iúl
do na heagraithe go bhfuil cosc ar a leithéid d'imeacht nó nuair a iarrann aon
Gharda laistigh den raon leathmhíle sin ort scaipeadh.
