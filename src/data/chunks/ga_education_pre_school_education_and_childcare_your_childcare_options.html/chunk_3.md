##  Roghanna éagsúla cúram leanaí

Is dóigh go bhfuil roghanna cúram leanaí faoi leith ann arb iad na huaireanta
oscailte agus na struchtúir bhainistíochta na saintréithe a ghabhann leo. I
gcásanna eile, beidh saintréithiúlacht ag roinnt leis an gcuraclam oideachais
a bhíonn in úsáid acu. Oiliúint foirne sin rud eile a mbíonn tionchar aige ar
an gcineál seirbhíse a bhíonn ar fáil, chomh maith le riachtanais na
dtuismitheoirí i do cheantar féin i gcoitinne. I measc na gcineál éagsúil
cúraim chlainne atá ann, tá:

**Cúram ar feadh an lae**  
Seirbhís struchtúrtha cúraim is ea seo a chuirtear ar fáil ar feadh breis agus
5 huaire an chloig sa lá agus d’fhéadfadh seirbhís sheisiúnach a bheith i
gceist léi chomh maith. I gcásanna ar leith, tharlódh freastal ann tar éis na
scoile. I gcás an chúraim ar feadh an lae, caithfidh na socruithe codlata agus
réitithe bia a bheith de réir na gcaighdeán atá leagtha síos ag an
bhFeidhmeannacht Seirbhíse Sláinte. Bíonn naíonraí lae agus naíolanna i measc
na nithe a chuireann lucht seirbhíse ar fáil.

**Seirbhísí in aghaidh an tseisiúin  
** Is clár pleanáilte a bhíonn á thairiscint ag na seirbhísí seo, rud a
mhaireann suas le 3.5 uair a' chloig (seisiún maidne nó seisiún tráthnóna,
cuir i gcás). Bíonn na seirbhísí seo ann le haghaidh páistí níos óige ná sin
uaireanta freisin. Ionas gur féidir seirbhís cúram leanaí a chur ar fáil ina
seisiúin, teastaíonn cáilíocht aitheanta i gcúram leanaí. Cuimsíonn na
seirbhísí seisiúin:

  * **Montessori:** a dhéanann fócas ar oideachas gach páiste faoi seach. 
  * **Naíonraí:** is é sin scoileanna do pháistí óga nó réamhscoileanna a fheidhmíonn trí mheán na Gaeilge. 
  * **Réamhscoileanna:** áit a mbíonn deis ag na páistí súgradh le lucht a gcomhaoise, a gcuid féin den saol a roinnt lena chéile, rudaí a dhéanamh le chéile gach ré seal, agus rialacha an ranga a thuiscint, riail na héisteachta, cuir i gcás. 
  * **Túsluath:** Scéim sheachanta idirghabhála bliana a chuirtear ar fáil i scoileanna faoi leith atá i gceantair aitheanta faoi mhíbhuntáiste do leanaí 3 bliana agus 4 bliana 

**Feighlithe leanaí**  
Tugann feighlithe leanaí aire do leanaí ina dteaghlach féin. Tá cead ag duine
aire a thabhairt do líon nach mó nach 5 páistí faoi aois a 6 ar a theallach
féin (a mhuirín féin san áireamh). Is gnách an tseirbhís a chur ar fáil don lá
oibre ó thús deireadh, nó i rith tréimhsí éagsúla i gcaitheamh an lae. Is leis
na tuismitheoirí agus feighlithe leanaí na téarmaí agus na coinníollacha a
shocrú eatarthu féin.

Mar chuid den [ Tionscnamh Náisiúnta Cúram Leanaí
](http://www.omc.gov.ie/viewdoc.asp?fn=%2Fdocuments%2Fchildcare%2Fchildminders.htm&mn=chiy&nID=5)
, tá deontais fhorbartha aire do pháistí agus [ treoirlínte d'fheighlithe
leanaí í (pdf)
](http://www.omc.gov.ie/documents/childcare/guidelines_for_childminders.pdf)
ar fáil d'fheighlithe leanaí ón gCoiste Aire do Pháistí Cathrach nó Contae
(CCC) atá ann go háitiúil. Chomh maith leis sin, tá [ lascaine cánach
d'fheighlithe leanaí ](https://www.revenue.ie/en/personal-tax-credits-reliefs-
and-exemptions/children/childcare-services/index.aspx) ann do dhaoine a mbíonn
suas le 3 páistí faoina gcúram ar a dteallach féin.

**Grúpaí tuismitheoirí agus naíonán**

Grúpaí tuismitheoirí agus naíonán - sin áit a dtagann grúpa tuismitheoirí,
caomhnóirí nó lucht cúraim le chéile le féachaint ar shúgradh na bpáistí i
gcomhluadar lena muintir.

**Ionaid Buail Isteach**  
Is rud é ionad buail isteach a chuireann seirbhís ar fáil ar feadh tamaill
bhig i rith an lae. Is minic teacht ar na hionaid seo in ionaid
siopadóireachta, in ionaid caitheamh aimsire, i dtithe lóistín, mar a mbíonn
áiseanna, srl. Is cuid de sheirbhís don chustaiméir nó don chliant a bhíonn
ina leithéid seo de sheirbhís, agus tugtar aire do na páistí le linn dá
muintir a bheith ag baint tairbhe as seirbhís nó ag freastal ar imeachtaí.

**Cúram do pháistí atá in aois na scoile**  
Seirbhís do pháistí scoile, bíonn clubanna bricfeasta san áireamh i gcuid
díobh, clubanna tar éis am scoile, agus cláir do na laethanta saoire, campaí
samhraidh, srl. De réir an chineáil seirbhíse atá ann, tarlaíonn go mbíonn
feitheoireacht ar an obair baile ann, imeachtaí pleanáilte, nó béile breá mór.
