###  Toircheas agus breith

Má tá tú ag iompar clainne, is é an chéad rud atá le déanamh ná cuairt a
thabhairt ar do dhochtúir teaghlaigh chun do thoircheas a dheimhniú. Is féidir
leo na cineálacha éagsúla seirbhísí máithreachais atá ar fáil a mhíniú duit.

Más toircheas neamhbheartaithe atá i gceist, is líne chabhrach saorghlao agus
seirbhís chomhairleoireachta de chuid FSS é [ My Options
](http://www.positiveoptions.ie) atá in ann faisnéis agus tacaíocht a
sholáthar duit ar na roghanna go léir atá agat, lena n-áirítear tacaíochtaí
toirchis leanúnacha agus seirbhísí ginmhillte. Tá foireann altranais 24/7 ag
an tseirbhís seo freisin a sholáthraíonn tacaíocht agus comhairle iar-
ghinmhillte.

Soláthraíonn an Scéim um Chúram Máithreachais agus Naíonán clár cúraim do gach
bean atá ag súil le leanbh agus í ina gnáthchónaí in Éirinn. De ghnáth,
cuireann do dhochtúir teaghlaigh agus cnáimhseoir ospidéil é seo ar fáil, agus
tugtar 'cúram comhcheangailte' air. Tá tú i dteideal na seirbhíse seo fiú mura
bhfuil cárta leighis nó cárta cuairte dochtúra agat. Roghnaíonn formhór na
mban in Éirinn breith a leanaí a thabhairt ar an saol san ospidéal. Is féidir
tuilleadh a léamh faoi do roghanna cúraim réamhbhreithe, breith sa bhaile san
áireamh.

Tá sé an-tábhachtach aire a thabhairt do do shláinte tar éis leanbh a
thabhairt ar an saol. Tá cúram iarbhreithe ar fáil duit féin agus do do
leanbh. Tá seirbhísí agus tacaíochtaí ann a chabhróidh leat má thagann dúlagar
iarbhreithe ort. Is féidir dul i dteagmháil le d’altra sláinte poiblí nó
glaoch a chur ar do dhochtúir teaghlaigh am ar bith chun plé a dhéanamh ar an
mbealach a mhothaíonn tú.
