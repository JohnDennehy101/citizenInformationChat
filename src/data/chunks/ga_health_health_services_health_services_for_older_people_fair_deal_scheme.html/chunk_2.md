##  Cad í Scéim Chothrom na Féinne?

Is féidir iarratas a dhéanamh ar thacaíocht airgeadais chun cabhair a fháil le
costas cúraim i dteach altranais tríd an Scéim Tacaíochta Tithe Altranais, ar
a dtugtar Scéim Chothrom na Féinne freisin. Is í [ Feidhmeannacht na Seirbhíse
Sláinte (FSS) ](http://www.hse.ie/eng/) a bhainistíonn Scéim Chothrom na
Féinne.

Faoi Scéim Chothrom na Féinne, íocann an duine méid áirithe i dtreo chostas a
gcúraim agus íocann FSS an chuid eile. Cumhdaíonn Scéim Chothrom na Féinne
tithe altranais príobháideacha, tithe altranais deonacha agus tithe altranais
phoiblí ceadaithe.

Caithfidh go bhfuil an duine [ ina ngnáthchónaí ](/ga/health/health-
system/entitlement-to-public-health-services/) in Éirinn agus go bhfuil cúram
tí altranais fadtéarmach de dhíth air/uirthi chun iarratas a dhéanamh ar an
scéim. Ní mór a do dhuine a bheith faofa le haghaidh Scéim Chothrom na Féinne
sular féidir maoiniú a fháil do theach altranais.

Nuair a dhéantar iarratas, déanann FSS measúnú ar riachtanais chúraim an duine
chun a dhearbhú gurb é cúram fadtéarmach tí altranais an rogha is oiriúnaí
dó/di.

Déanann FSS measúnú ar staid airgeadais an duine freisin chun a fháil amach cé
mhéad is féidir leo a íoc i dtreo chostas a gcúram tí altranais. Íocann an FSS
an fuílleach ansin idir an méid a íocann an duine as a gcúram agus an méid a
ghearrann an teach altranais as an gcúram sin a chur ar fáil. Cuirtear
sócmhainní, amhail coigilteas agus réadmhaoin, san áireamh agus cúinsí
airgeadais an duine á measúnú.

Is féidir leis an duine i gceist iarratas a dhéanamh ar Iasacht Tí Altranais
má tá sócmhainní, lena n-áirítear talamh nó maoin. Agus iasacht tí altranais
faighte, is féidir costas a gcúram a chur siar go dtí tar éis a mbáis, agus a
sócmhainní a úsáid chun an iasacht a urrú.

Mínítear ar an leathanach seo an méid a chumhdaítear faoi Scéim Chothrom na
Féinne, conas iarratas a dhéanamh, cé mhéad atá le híoc agus conas achomharc a
dhéanamh ar chinneadh.
