##  Cad a tharlaíonn nuair a thugaimcoir le fios?

Cuirtear tús le himscrúdú nuair a dhéanann íospartach nó duine eile gearán
leis an nGarda Síochána. Más íospartach coire thú, iarrfar ort ráiteas a
dhéanamh ina dtugann tú míniú mionsonraithe ar an teagmhas a tharla.

Scríobhfaidh Garda do chuntas amach agus léifidh siad siar air duit. Nuair a
bhíonn tú sásta go léirítear do ghearán go cruinn sa ráiteas, iarrfar ort é a
shíniú. Is féidir leis na Gardaí an cheist a imscrúdú ansin.

Rinne an Líne Chabhrach d’Íospartaigh na Coireachta, seirbhís éisteachta agus
tacaíochta d’íospartaigh na coireachta, físeán áisiúil a chur le chéile a
thugann cuntas ar an bpróiseas seo.

Nuair a thugann tú coir le fios, nuair a thugann tú ráiteas agus i rith
agallaimh a thitfidh amach ina dhiaidh sin, tá tú i dteideal duine éigin a
thabhairt leat chun tacaíocht a thabhairt duit, ionadaí dlíthiúil (aturnae)
san áireamh. Is féidir leis na Gardaí a iarraidh, áfach, go roghnaíonn tú
duine nó ionadaí dlíthiúil difriúil má cheapann siad go dtéann sé chun do
shárleasa, nó má cheapann siad go bhféadfadh an duine a roghnaigh tú cur
isteach ar an imscrúdú.

I ndiaidh duit coir a thabhairt le fios, ba cheart go mbeadh litir faighte
agat ó Oifig Seirbhíse an Gharda Síochána d’Íospartaigh a sholáthraíonn ainm
an Gharda imscrúdaithe agus uimhir do cháis duit. Tá an ceart agat cóip de do
ráiteas a iarraidh freisin. B’fhéidir nach seolfar litir i gcásanna áirithe,
ar nós iad siúd ina mbíonn ionsaí gnéasach nó foréigean teaghlaigh i gceist,
ach is féidir teagmháil a dhéanamh i bpearsan.

Is féidir níos mó a léamh faoi íospartaigh na coireachta agus an Garda
Síochána. Is féidir leat teacht ar eolas mionsonraithe freisin faoi sheirbhísí
tacaíochta atá ar fáil d’íospartaigh na coireachta, eolas san áireamh faoi
scéimeanna cúitimh.
