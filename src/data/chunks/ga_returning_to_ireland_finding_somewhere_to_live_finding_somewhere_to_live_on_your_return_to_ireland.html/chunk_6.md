##  Áit chónaithe a cheannach nuair a fhillim ar Éirinn

Sula bhfiosraíonn tú áit chónaithe a cheannach, déan athbhreithniú ar do chuid
cúrsaí airgeadais agus déan cinneadh faoin méid is féidir leat a chaitheamh.
Cinntigh gur féidir leat íoc as na costais go léir atá i gceist chun áit
chónaithe a cheannach, táillí dlí, árachas, dleacht stampála, éarlais agus
aisíocaíochtaí morgáiste míosúla san áireamh.

Má chuireann tú isteach ar mhorgáiste, iarrfar ort ráitis chuntas bainc agus
cruthúnas ioncaim a sholáthar. Caithfidh iasachtóirí súil freisin ar do stair
chreidmheasa. Is féidir a áireamh leis seo stair chreidmheasa in Éirinn agus
thar lear. Nuair a bheidh tú ag filleadh ar Éirinn, cinntigh go dtugann tú an
cháipéisíocht ábhartha airgeadais go léir abhaile leat.

Ba cheart duit faomhadh i bprionsabal a fháil sula dtosaíonn tú le súil a
chaitheamh ar réadmhaoin oiriúnach. Rialaíonn teorainneacha iasachtaithe an
Bhainc Cheannais an méid airgid is féidir leat a fháil mar iasacht mhorgáiste,
agus an méid a theastaíonn uait mar éarlais - féach Morgáiste a fháil chun
teacht ar shonraí faoi na rialacha seo.

Is féidir leat do chuardach do réadmhaoin ar líne a thosú trí úsáid a bhaint
as láithreáin ghréasáin chóiríochta, cosúil le daft.ie agus myhome.ie. Is
féidir leat teagmháil a dhéanamh, chomh maith, le gníomhairí eastáit sa
cheantar ar mhaith leat cónaí ann chun fiafraí faoi réadmhaoin atá ar fáil. Is
féidir leat léamh faoi na céimeanna a bhíonn i gceist le háit chónaithe a
cheannach.

**An féidir liom áit chónaithe a cheannach sula bhfillim ar Éirinn?**

Ní gá duit bheith i do chónaí in Éirinn chun réadmhaoin a cheannach. Más mian
leat cur isteach ar mhorgáiste in Éirinn, áfach, caithfidh tú na critéir seo a
leanas a shásamh. Is féidir leat léamh faoi na céimeanna a bhíonn i gceist le
háit chónaithe a cheannach.

**An féidir liom iarratas a dhéanamh ar scéim tithíochta inacmhainne nuair a
fhillim?**

Murar cheannaigh tú réadmhaoin in Éirinn nó thar lear roimhe seo, b’fhéidir go
mbeidh tú incháilithe páirt a ghlacadh i Scéim na Chéad Áite Cónaithe (FHS).
Scéim cothromais chomhroinnte é an FHS, ina n-íocann an Stát agus bainc
rannpháirteacha a mhéid le 30% de chostas d’áite cónaithe nua chun bun a fháil
san áit chónaithe. Caithfidh go mbeartaíonn tú úsáid a bhaint as an réadmhaoin
freisin mar do phríomháit chónaithe.

Tá a mhacasamhail de scéim áiteanna cónaithe inacmhainne údaráis áitiúil ann
ina gceannaíonn an t-údarás áitiúil bun i d’áit chónaithe. Ní bhíonn an scéim
seo i gceist, áfach, i gceantair áirithe.

B’fhéidir go mbeidh tú incháilithe don Scéim um Chabhair chun Ceannach.
Cuireann an scéim seo aisíocaíocht ar an gcáin ioncaim agus ar an gCáin
Choinneála ar Ús Taisce (DIRT) ar fáil a d’íoc tú in Éirinn sna 4 bliana
cánach roimhe sin. Caithfidh gur íoc tú méid áirithe cánach in Éirinn le 4
bliana anuas, áfach, le bheith incháilithe.

Is féidir níos mó a léamh faoin gcabhair atá ar fáil nuair a cheannaítear áit
chónaithe nua.
