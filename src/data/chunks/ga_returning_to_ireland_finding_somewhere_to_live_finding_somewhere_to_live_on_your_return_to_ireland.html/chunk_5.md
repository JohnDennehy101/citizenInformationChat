##  An féidir liom cabhair a fháil le mo chíos a íoc?

Má fhilleann tú ar Éirinn agus má bhíonn deacracht agat cíos a íoc, is féidir
leat iarratas a dhéanamh ar thacaíocht tithíochta ón Stát.

Má bhíonn riachtanas fadtéarmach tithíochta agat nuair a fhilleann tú, is
féidir leat iarratas a dhéanamh le d’údarás áitiúil ar thacaíocht tithíochta
sóisialta. B’fhéidir go mbeidh ort a thaispeáint go bhfuil ceangal áitiúil
agat leis an gceantar a bhfuil tú ag cur isteach air, ach is féidir an
riachtanas seo a tharscaoileadh faoi roinnt cúinsí, áfach.

Má cháilíonn tú dó, cuirfear thú leis an liosta tithíochta sóisialta.
B’fhéidir go mbeidh feitheamh fada ort go ndéanfar tithíocht shóisialta a
thabhairt duit. Fad a bhíonn tú ar an liosta feithimh, is féidir leat an
Íocaíocht Cúnaimh Tithíochta (an ÍCT) a fháil chun cabhrú leat íoc as an
gcostas a bhíonn ar áit chónaithe a fháil ar cíos go príobháideach.

B’fhéidir go mbeidh tú incháilithe i gcásanna áirithe d’Fhorlíonadh Cíosa.
Tacaíocht ioncaim ghearrthéarmach é seo má tá áit chónaithe ar cíos agat ó
thiarna talún príobháideach.

**Tá mé gan dídean nuair a fhillim**

Má bheidh tú gan dídean nuair a fhilleann tú ar Éirinn, is féidir leat cúnamh
cóiríochta éigeandála a fháil ón údarás áitiúil sa cheantar a bhfuil ceangal
áitiúil agat leis. Mar chuid de seo, tá ort iarratas ar thithíocht shóisialta
a líonadh. Is féidir leat níos mó a léamh faoi na tacaíochtaí tithíochta atá
ar fáil do dhaoine gan dídean.
