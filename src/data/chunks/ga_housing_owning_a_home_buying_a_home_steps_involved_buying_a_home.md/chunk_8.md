###  Faigh formheas morgáiste

Is beag duine atá in ann teach a cheannach gan morgáiste a fháil. Is iasacht
fhadtéarmach é morgáiste atá urraithe i gcoinne na maoine a cheannaíonn tú.
Ciallaíonn sé seo mura n-aisíocann tú do mhorgáiste seans go gcaillfidh tú do
theach.

Tá cineálacha éagsúla morgáistí agus soláthraithe morgáiste éagsúla ann. Déan
teagmháil le roinnt soláthraithe morgáiste éagsúla le fáil amach cé atá in ann
an margadh is fearr a thairiscint duit. Tá tuilleadh eolais ar mhorgáistí agus
an ceann is fearr duit a roghnú ar fáil ón gCoimisiún um Iomaíocht agus
Cosaint Tomhaltóirí (CCPC). Tá áireamhán morgáiste ag an CCPC a thaispeánann
do chuid aisíocaíochtaí míosúla ag brath ar an méid a gheobhaidh tú ar
iasacht, cá fhad a mhairfidh an morgáiste agus an ráta úis.

Féadfaidh tú formheas morgáiste a fháil i bprionsabal sula dtosaíonn tú ag
cuardach maoine. Cuireann sé seo in iúl duit cé mhéad atá le caitheamh agat.
Mar sin féin, nuair a aimsíonn tú réadmhaoin is maith leat, ní mór duit
formheas foirmiúil morgáiste a fháil sula síníonn tú an conradh díolacháin
(féach thíos). Má shíníonn tú conradh díolacháin agus mura bhfaigheann tú
formheas morgáiste ansin, caillfidh tú d’éarlais agus d’fhéadfadh pionóis eile
a bheith i gceist.

Le haghaidh faisnéis níos mionsonraithe, féach ar ár ndoiciméad maidir le
morgáiste a fháil.
