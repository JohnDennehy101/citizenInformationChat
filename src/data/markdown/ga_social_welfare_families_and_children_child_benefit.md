English  | **Gaeilge**

**Anseo atá tú:** [ Baile ](/ga/) > [ Leas Sóisialach ](/ga/social-welfare/) >
[ Íocaíochtaí Leasa Shóisialaigh le Teaghlaigh agus le Leanaí ](/ga/social-
welfare/families-and-children/) > Sochar Linbh

#  Sochar Linbh

  * Cad is Sochar Linbh ann? 
  * Athruithe ar an teorainn aoise in 2024 
  * Rialacha chun Sochar Linbh afháil 
  * Ráta Sochar Linbh 
  * Conas iarratas a dhéanamh ar Shochar Linbh 
  * Cá háit a ndéanfaidh mé iarratas 

##  Cad is Sochar Linbh ann?

Is íocaíocht mhíosúil é Sochar Linbh do thuismitheoirí nó do chaomhnóirí
leanaí faoi 16 bliana d’aois. Is féidir leat Sochar Linbh a fháil do leanaí
atá 16 agus 17 mbliana d’aois, má tá siad in oideachas lánaimseartha nó in
oiliúint lánaimseartha nó má tá míchumas orthu agus nach féidir leo iad féin a
chothú.

Ní íoctar Sochar Linbh d’aon leanbh atá 18 mbliana d’aois nó níos sine, fiú má
tá siad in oideachas nó in oiliúint lánaimseartha.

Níl Sochar Linbh inchánach.

##  Athruithe ar an teorainn aoise in 2024

Ón 1 Bealtaine 2024, leathnófar Sochar Linbh chuig leanaí 18 mbliana d’aois
atá in oideachas lánaimseartha nó atá faoi mhíchumas.

###  **Beidh 18 mbliana bainte amach ag mo leanbh roimh mhí na Bealtaine
2024**

Má bhaineann do leanbh 18 mbliana amach roimh mhí na Bealtaine 2024,
gheobhaidh sé/sí Sochar Linbh ón 1 Bealtaine 2024 go dtí a naoú breithlá déag:

  * Má tá siad in oideachas lánaimseartha, **nó**
  * Má tá siad faoi mhíchumas 

Ní bhfaighidh tú Sochar Linbh do na míonna idir a ochtú breithlá déag agus an
1 Bealtaine 2024.

Ní gá duit iarratas a dhéanamh arís ar an íocaíocht:

  * Má tá do leanbh fós in oideachas lánaimseartha, agus 
  * Má tá a theastas oideachais bailí fós ag an RCS. 

Tosóidh d’íocaíocht ó Bhealtaine 2024 go dtí naoú breithlá déag do linbh, nó
go rachaidh a theastas oideachais in éag, cibé acu is túisce.

###  **Beidh 18 mbliana bainte amach ag mo leanbh tar éis mhí na Bealtaine
2024**

Má bhaineann do leanbh 18 mbliana amach i mí na Bealtaine 2024 nó tráth ar
bith ina dhiaidh sin, gheobhaidh tú Sochar Linbh go huathoibríoch go dtí naoú
breithlá déag do linbh, nó go dtí go rachaidh teastas oideachais do linbh in
éag (cibé acu is túisce).

###  **An teastas oideachais ag dul in éag roimh an naoú breithlá déag**

Má théann teastas oideachais do linbh in éag roimh a naoú breithlá déag,
seolfaidh an RCS teastas nua chugat. Ní mór duit an teastas seo a chomhlánú le
stampa ó scoil nó ó choláiste do linbh, agus é a chur ar ais chuig an RCS chun
leanúint ar aghaidh ag fáil Sochar Linbh.

##  Rialacha chun Sochar Linbh afháil

Íoctar Sochar Linbh le máthair nó leasmháthair an linbh. Mura gcónaíonn an
leanbh lena mháthair nó lena leasmháthair ach go bhfuil cónaí air lena athair
nó lena leasathair, is féidir Sochar Linbh a íoc leo. Mura bhfuil an leanbh
ina chónaí lena thuismitheoirí nó á chothabháil ag a dtuismitheoirí, féadfaidh
an duine atá ag tabhairt aire don leanbh Sochar Linbh a fháil.

Chun cáiliú do Shochar Linbh, caithfidh cónaí a bheith in Éirinn ort agus
caithfidh tú Coinníoll an Ghnáthchónaithe (CGC) a shásamh.

Íoctar Sochar Linbh do leanbh faoi 16 mbliana d’aois.

Is féidir leat Sochar Linbh a fháil do leanaí 16 nó 17 mbliana d’aois má tá
siad in oideachas lánaimseartha nó ag tabhairt faoi oiliúint lánaimseartha nó
má tá siad faoi mhíchumas agus mura féidir leo tacú leo féin.

Ba cheart duit iarratas a dhéanamh ar Shochar Linbh laistigh de 12 mhí tar
éis:

•Breith do naíonáin, nó

•An mhí ina ndearnadh duine muinteartha den leanbh, nó

•An mhí a tháinig do theaghlach chun cónaí in Éirinn, nó

•An dáta a thosaigh tú ag oibriú in Éirinn má tá do leanaí ina gcónaí i dtír
eile san AE

###  Leanbh 16 nó 17 mbliana d’aois atá ar scoil

Má tá do leanbh 16 nó 17 mbliana d’aois agus in oideachas lánaimseartha,
íocfar Sochar Linbh leat go dtí Meitheamh i ngach scoilbhliain. Ní íocfar
íocaíocht eile leat go dtí go bhfilleann siad ar oideachas lánaimseartha i
Meán Fómhair.

Gheobhaidh tú Sochar Linbh do mhí Iúil agus Lúnasa amháin má fhilleann do
leanbh ar an oideachas i Meán Fómhair. Seolfaidh an Rannóg Sochair Linbh foirm
iarratais chugat i Lúnasa. Caithfidh tú an fhoirm a líonadh agus a sheoladh ar
ais nuair a fhilleann do leanbh ar oideachas lánaimseartha i Meán Fómhair.

Nuair a fhaigheann tú do chéad íocaíocht eile, cuirfear aon riaráistí atá le
híoc leat san áireamh ann (airgead atá le híoc leat). Áireofar leis seo Sochar
Linbh do mhí Iúil agus Lúnasa. Má shlánaíonn do leanbh 18 mbliana d’aois in
Iúil nó Lúnasa agus má fhilleann siad ar oideachas i Meán Fómhair, gheobhaidh
tú aon riaráistí Sochair Linbh, go dtí an mhí a bhainfidh siad 18 mbliana
d’aois amach.

Mura bhfaigheann tú foirm sa phost ón Rannóg Sochair Linbh, líon an fhoirm
Sochar Linbh CB2 i Meán Fómhair. Féach ‘Conas iarratas a dhéanamh ar Shochar
Linbh’ thíos.

###  Athruithe ar chúinsí

Caithfidh tú an RCS a chur ar an eolas i scríbhinn faoi aon athruithe a
thagann ar do cúinsí a d’fhéadfadh difear a dhéanamh do d’éileamh ar Shochar
Linbh. Samplaí d’athruithe ar chúinsí iad:

•Má thagann athrú ar do sheoladh

•Mura gcónaíonn do leanbh a thuilleadh leat, nó mura bhfuil siad faoi do
chúram a thuilleadh

•Tosaíonn tú le húsáid a bhaint as banc nó oifig an phoist eile do
d’íocaíochtaí sochair

•Fágann do leanbh, atá 16 nó 17 mbliana d’aois, oideachas lánaimseartha

•Fágann tú féin nó do leanaí Éire

•Tosaíonn tú féin nó do pháirtnéir ag oibriú i dtír eile

Úsáid Foirm CB56 leis an RCS a chur ar an eolas ar aon athruithe ar do
chúinsí.

###  Saoránaigh an AE/an LEE

Más saoránach AE/an LEE thú a oibríonn in Éirinn, sásóidh tú coinníoll an
ghnáthchónaithe (CGC).

Sásóidh tú an CGC freisin má bhí tú ag oibriú in Éirinn ach má éiríonn tú
dífhostaithe agus má íoctar Sochar Cuardaitheora Poist leat.

Má tá do leanbh ag cónaí i dtír eile san AE/an LEE, ba cheart iarratas a
dhéanamh freisin ar aon íocaíochtaí sochair teaghlaigh atá tú i dteideal a
fháil sa tír ina gcónaíonn siad.

###  An Ríocht Aontaithe agus Sochar Linbh

D’fhág an RA an AE an 31 Eanáir 2020 - tugadh Brexit air seo go minic. Níor
tháinig athrú ar na rialacha chun Sochar Linbh a fháil i ndiaidh Brexit. Mar
shampla:

•Má oibríonn tú sa Ríocht Aontaithe agus má chónaíonn tú in Éirinn, leanfaidh
tú le Sochar Linbh a fháil sa Ríocht Aontaithe agus le breisiú de Shochar
Linbh a fháil ó Éirinn.

•Má oibríonn tú in Éirinn agus má chónaíonn tú sa Ríocht Aontaithe, leanfaidh
tú le Sochar Linbh a fháil ó Éirinn.

•Má oibríonn tú agus má chónaíonn tú in Éirinn le do leanaí, agus má oibríonn
do pháirtnéir (céile, páirtnéir sibhialta nó comháitritheoir) sa Ríocht
Aontaithe, ba cheart duit iarratas a dhéanamh ar Shochar Linbh in Éirinn.

###  Saoránaigh Neamh-AE/neamh-LEE

Mura saoránach an AE nó an LEE thú, caithfidh tú coinníoll an ghnáthchónaithe
a shásamh chun cáiliú do Shochar Linbh in Éirinn.

Más saoránach neamh-AE/neamh-LEE thú agus má tá tú ag oibriú go dleathach in
Éirinn, b’fhéidir go gcáileoidh tú do Shochar Linbh má tá cónaí ar do leanbh
in Éirinn nó i stát eile an AE.

Tá eolas breise ar fáil inár gcáipéis faoi ghnáthchónaí.

###  Éilimh chalaoiseacha ar Shochar Linbh

Má dhéanann tú ráitis bhréagacha nó mhíthreoracha chun iarracht a dhéanamh
Sochar Linbh a fháil duit féin, nó d’aon duine eile, ionchúiseofar thú.
D’fhéadfaí fíneáil nó téarma príosúnachta, nó an dá rud, a ghearradh ort dá
bharr.

##  Ráta Sochar Linbh

Íocaíocht €140 sa mhí do gach leanbh atá i gceist le Sochar Linbh. Íoctar é ar
an chéad Mháirt i ngach mí. Má thosaíonn tú le Sochar Linbh a fháil den chéad
uair do a naíonán, íocfar é ag tús na míosa i ndiaidh gur rugadh an leanbh.

I gcás cúpla, íoctar Sochar Linbh ar ráta uair go leith an ghnáthráta mhíosúil
do gach leanbh. I gcás trírín, agus breitheanna iolracha eile, íoctar Sochar
Linbh ar dhá uair an ghnáthráta mhíosúil do gach leanbh.

**Sochar Linbh in 2024**

**Líon tí** |  **Ráta míosúil**  
---|---  
Leanbh amháin  |  €140   
Beirt leanaí  |  €280   
Triúr leanaí  |  €420   
Ceathrar leanaí  |  €560   
Cúigear leanaí  |  €700   
Seisear leanaí  |  €840   
Seachtar leanaí  |  €980   
Ochtar leanaí  |  €1,120   
  
Íocaíocht uilíoch é Sochar Linbh. Ciallaíonn seo nach ndéanann do leibhéal
ioncaim agus do thaifead árachais shóisialaigh (ÁSPC) difear do cibé acu an
n-íocfar nó nach n-íocfar leat é.

Ní gá duit Sochar Linbh a éileamh. Má dhéanann tú an cinneadh gan é a éileamh
do naíonán nua nó an cinneadh stop a chur leis do do leanaí, is féidir leat
teagmháil a dhéanamh leis an Rannóg Sochair Linbh. Féach “Cá ndéanfaidh mé
iarratas?” thíos.

###  Breitheanna iolracha

Má thugann tú cúpla ar an saol, íoctar Sochar Linbh ar ráta uair go leith an
ghnáthráta mhíosúil de Shochar Linbh do gach leanbh. I gcás trírín, agus
breitheanna iolracha eile, íoctar Sochar Linbh ar dhá uair an ghnáthráta
mhíosúil do gach leanbh.

##  Conas iarratas a dhéanamh ar Shochar Linbh

###  Cé atá in ann iarratas a dhéanamh ar Shochar Linbh

Íoctar Sochar Linbh le máthair nó leasmháthair an linbh. Mura gcónaíonn an
leanbh lena mháthair nó lena leasmháthair ach go bhfuil cónaí air lena athair
nó lena leasathair, is féidir Sochar Linbh a íoc leo.

Mura bhfuil an leanbh ina chónaí lena thuismitheoirí nó á chothabháil ag a
dtuismitheoirí, féadfaidh an duine atá ag tabhairt aire don leanbh Sochar
Linbh a fháil.

###  iarratas a dhéanamh ar Shochar Linbh i ndiaidh gur rugadh do naíonán

Má rugadh do naíonán in Éirinn, beidh ort breith do naíonáin a chlárú laistigh
de 3 mhí i ndiaidh na breithe. I ndiaidh duit seo a dhéanamh, cuirfidh an
Roinn Coimirce Sóisialaí (an RCS) tús le héileamh ar Shochar Linbh do do
leanbh.

Tabharfar Uimhir Phearsanta Seirbhíse Poiblí (UPSP) do do naíonán nua freisin.

Mura bhfuil éileamh á dhéanamh agat d’aon leanaí eile agus má chláraíonn tú
breith do naíonáin laistigh de 3 mhí, cuirfidh an Rannóg Sochair Linbh tús le
héileamh ar Shochar Linbh duit agus seolfaidh siad foirm chugat atá líonta go
páirteach CB1 (pdf). Beidh eolas ar an bhfoirm freisin faoi conas is féidir
leat éileamh a dhéanamh do do naíonán nua ar líne. Ní féidir leat éileamh a
dhéanamh ar líne ach má thugann an RCS cuireadh duit amhlaidh a dhéanamh.

Má tá éileamh á dhéanamh agat cheana féin ar Shochar Linbh do leanbh eile agus
má chláraíonn tú breith do naíonáin nua laistigh de 3 mhí, cuirfear do naíonán
nua le d’éileamh ar Shochar Linbh. Cuirtear tú leis an íocaíocht go
huathoibríoch ón mí i ndiaidh na breithe. Scríobfaidh an RCS chugat lena
dheimhniú cathain a thosófar an íocaíocht.

Mura rugadh do leanbh in Éirinn, nó murar chláraigh tú a mbreith laistigh de 3
mhí, caithfidh tú foirm CB1 Sochar Linbh a líonadh agus é a sheoladh chuig an
Rannóg Sochair Linbh. Féach “Cá ndéanfaidh mé iarratas?” thíos.

###  Iarratas a dhéanamh ar Shochar Linbh do leanbh 16 nó 17 mbliana d’aois

Is féidir leat leanúint le Sochar Linbh a fháil do leanbh 16 nó 17 mbliana
d’aois má tá siad faoi mhíchumas nó má tá siad in oideachas lánaimseartha nó
má tá siad ag tabhairt faoi oiliúint lánaimseartha. Beidh ort foirm CB2 Sochar
Linbh a líonadh mí amháin roimh bhreithlá 16 bliana d’aois do linbh.

Ina theannta sin, caithfidh foirm CB2 a bheith sínithe agus stampáilte go
hoifigiúil ag:

  * An scoil nó an coláiste, má tá do leanbh in oideachas lánaimseartha, nó 
  * An scoil nó an coláiste, má tá do leanbh ag tabhairt faoi oiliúint lánaimseartha, nó 
  * Dochtúir, má tá do leanbh faoi mhíchumas agus mura féidir leo tacú leo féin ó thaobh cúrsaí airgeadais de 

Má tá Sochar Linbh á fháil agat cheana féin don leanbh seo, seolfaidh an RCS
foirm iarratais chugat atá líonta go páirteach. Beidh ort a dheimhniú go
bhfuil do leanbh in oideachas lánaimseartha nó ag tabhairt faoi oiliúint
lánaimseartha, nó go bhfuil sé/sí faoi mhíchumas agus nach féidir leo tacú leo
féin go fóill.

Más é seo an chéad uair a bhfuil Sochar Linbh á éileamh agat don leanbh seo,
ba cheart duit foirm iarratais CB1 agus CB2 a líonadh.

Má bhíonn aon deacracht agat na foirmeacha seo a líonadh, is féidir leat
cabhair a fháil ó Ionad Intreo nó oifig brainse Leasa Shóisialaigh nó do Ionad
um Fhaisnéis do Shaoránaigh áitiúil.

##  Cá háit a ndéanfaidh mé iarratas

###  Rannóg an tSochair Linbh

Roinn Coimirce Sóisialaí  
Oifig Sheirbhísí Leasa Shóisialaigh  
Bóthar Oilibhéir Phluincéid Naofa  
Leitir Ceanainn  
Co. Dhún na nGall  
F92 T449

**Uaireanta Oscailte:** 9:15am go 4pm, Luan-Aoine (ríomhphost nó fón amháin)

**Teil:** (074) 916 4496

**Lóghlao:** 0818 300600

**Láithreán Gréasáin:** [ https://www.gov.ie/en/service/f14140-child-benefit/
](https://www.gov.ie/en/service/f14140-child-benefit/)

**R-phost:** [ Child.benefit@welfare.ie ](mailto:Child.benefit@welfare.ie)

_**Dáta an Leasaithe Deireanaigh:** 10 Eanáir 2024 _

[
](https://facebook.com/sharer/sharer.php?u=https://www.citizensinformation.ie/ga/social-
welfare/families-and-children/child-benefit/?utm_source=sharebutton_facebook)
[
](https://twitter.com/intent/tweet/?text=Sochar%20Linbh&url=https://www.citizensinformation.ie/ga/social-
welfare/families-and-children/child-benefit/?utm_source=sharebutton_twitter) [
](whatsapp://send?text=https://www.citizensinformation.ie/ga/social-
welfare/families-and-children/child-benefit/?utm_source=sharebutton_whatsapp)
[
](mailto:?subject=Sochar%20Linbh&body=https://www.citizensinformation.ie/ga/social-
welfare/families-and-children/child-benefit/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Sochair agus teidlíochtaí a bhaineann le bhreith_ ](/ga/birth-family-relationships/after-your-baby-is-born/benefits-and-entitlements-relating-to-birth/)

Tá réimse sochair leasa shóisialaigh agus teidlíochtaí fostaíochta ar fáil
chun tacú le mná atá ag iompar clainne. Is féidir leat léamh faoi anseo.
breith clainne máithreachas sochair

  * [ _Cártaí cuairte LG do leanaí faoi 6 bliana d’aois_ ](/ga/health/medical-cards-and-gp-visit-cards/gp-visit-cards-for-under-6s/)

Children under 6 are entitled to free visits to participating GPs. Find out
how to register for the GP visit card for children under 6.

  * [ _Na híocaíochtaí do theaghlaigh agus leanaí_ ](/ga/social-welfare/families-and-children/payments-to-families-and-children/)

Tá cur síos anseo ar na sochair leasa shóisialaigh ata ar fáil do theaghlaigh
agus leanaí.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

