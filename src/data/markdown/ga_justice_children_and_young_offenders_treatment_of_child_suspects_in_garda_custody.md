English  | **Gaeilge**

**Anseo atá tú:** [ Baile ](/ga/) > [ Dlí ](/ga/justice/) > [ Gasúir agus
Ógchiontóirí ](/ga/justice/children-and-young-offenders/) > Láimhseáil
amhrasáin linbh i gcoinneáil na nGardaí

#  Láimhseáil amhrasáin linbh i gcoinneáil na nGardaí

  * Eolas 
  * Rialacha 

##  Eolas

Chun críocha an dlí choiriúil in Éirinn is leanbh aon duine atá faoi 18
mbliana d’aois. Os rud é go meastar leanaí a bheith leochaileach de dheasca a
n-aoise agus a leibhéal aibíochta, tá forálacha speisialta curtha ar fáil ag
an dlí a chosnaíonn cearta pearsanta na n-amhrasán linbh agus iad á gcoinneáil
i staisiúin Ghardaí. Cuireann na dlithe seo dualgais nó oibleagáidí speisialta
ar na Gardaí agus iad ag déileáil le hamhrasáin linbh agus iad i stáisiún
Gardaí. Cé gurb é príomhról na nGardaí coireacht a fhiosrú agus cearta an
phobail a chosaint, cuimsíonn na hoibleagáidí seo cóireáil ceart na n-amhrasán
atá á gcoinneáil i stáisiúin Ghardaí, go háirithe amhrasáin linbh.

Déileálann [ Cuid 6 den Acht um Leanaí 2001
](http://www.irishstatutebook.ie/2001/en/act/pub/0024/sec0055.html#partvi) go
sainiúil le láimhseáil amhrasán linbh agus iad i stáisiúin Ghardaí. Faoi [ Alt
129 den Acht um Cheartas Coiriúil 2006
](http://www.irishstatutebook.ie/2006/en/act/pub/0026/sec0129.html#sec129) , a
leasaigh an tAcht um Leanaí 2001, ní féidir leanaí faoi bhun 12 bhliain d’aois
a ghabháil agus a choinneáil i stáisiún Gardaí murar ceann de na cionta seo a
leanas an cion:

  * Dúnmharú 
  * Dúnorgain 
  * Éigniú 
  * Tromionsaí gnéis 

In aon chás eile ina bhfuil cúis réasúnta ag Garda a chreidiúint go bhfuil
cion déanta ag leanbh faoi 12 bhliain d’aois tá oibleagáid ar an nGarda an
leanbh a thabhairt chuig tuismitheoirí nó gairdiain an linbh.

##  Rialacha

###  Scaradh leanaí ó dhaoine fásta i stáisiúin Ghardaí

Nuair a choinnítear leanbh i stáisiún Gardaí tá sé de dhualgas ar an nGarda
atá i mbun an stáisiúin a chinntiú nach ligtear don leanbh, chomh fada agus is
féidir, bualadh le nó caidreamh a bheith acu le hamhrasáin fhásta atá á
gcoinneáil sa stáisiún ag an am céanna. De ghnáth, ní choinnítear leanaí i
gcillín ach amháin sa chás nach bhfuil aon chóiríocht slán nó daingean eile ar
fáil.

###  Fógra le tabhairt do leanbh

Nuair a thugtar amhrasán linbh chuig stáisiún Gardaí, is é dualgas an Gharda
atá i mbun a insint don leanbh gan mhoill ar bhealach a thuigfidh an leanbh:

  * Mionsonraí na coireachta as a bhfuil an leanbh á choinneáil 
  * Go bhfuil sé/sí i dteideal comhairle a fháil ó aturnae agus 
  * Gur cuireadh tuismitheoirí/gairdian an linbh ar an eolas. 

Murar féidir teagmháil a dhéanamh leis na tuismitheoirí/gairdian, nó má
dhiúltaíonn siad glan teacht chuig an stáisiún Gardaí, caithfear a chur in iúl
don leanbh gur féidir leis/léi gaol fásta eile nó duine fásta eile a ainmniú
chun cúrsaí a chur in iúl dóibh. Tá oibleagáid ar aon duine mar sin
(tuismitheoir, gairdian nó duine ainmnithe eile) teacht i láthair ag an
stáisiún Gardaí gan mhoill.

###  Ag cur aturnae an linbh ar an eolas

Nuair a deir leanbh atá á choinneáil gur mhaith leis aturnae, tá oibleagáid ar
an nGarda atá i mbun aturnae a fhaisnéisiú a luaithe agus is féidir. Mura
féidir teagmháil a dhéanamh leis an aturnae nó mura bhfuil an t-aturnae
toilteanach nó in ann teacht, caithfear a chur in iúl don leanbh agus deis a
thabhairt don leanbh aturnae eile a iarraidh. Caithfidh na Gardaí an t-aturnae
seo a fhaisnéisiú. Má iarrann an leanbh aturnae ach gan aithne aige/aici ar
aturnae nó mura n-ainmníonn an leanbh aturnae go sainiúil, tugann an Garda atá
i mbun ainm roinnt aturnaetha atá sásta teacht chuig an stáisiún Gardaí don
leanbh.

Baineann an ceart aturnae a iarraidh leis na tuismitheoirí nó gairdiain nó
gaol eile chomh maith. Tá na daoine seo go léir i dteideal aturnae a iarraidh
ar son an linbh.

###  Agallaimh a dhéanamh le leanaí i stáisiúin Ghardaí

Forálann [ Alt 61 d’Acht na Leanaí 2001
](http://www.irishstatutebook.ie/2001/en/act/pub/0024/sec0061.html#partvi-
sec61) nach féidir agallamh a dhéanamh le leanbh ach i bhfianaise a
t(h)uismitheoir nó a g(h)airdian. I gcásanna, áfach, ina gcreideann na Gardaí
go mbeadh ceann de na féidearthachtaí seo ann dá mbeadh moill ar amhrasán
linbh a cheistiú

  * Contúirt bháis nó ghortaithe 
  * Mórchaillteanas nó díobháil do mhaoin 
  * Scrios nó cur isteach ar fhianaise 
  * Éalú comhchoirithe 

is féidir leis an nGarda i mbun an stáisiuin ceistiú an linbh nó tógáil ráitis
scríofa a údarú in éagmais tuismitheora nó gairdiain. Ní gnáthchleachtas é
seo, áfach, agus caithfidh imthosca an-olca a bheith ann sula gceadódh an
Garda i mbun é.

Is féidir leis an nGarda atá i mbun duine fásta a ordú amach le linn ceistithe
amhrasáin linbh nó le linn tógáil ráitis scríofa, más amhlaidh:

  * Gur íobartach an chiona atá á fhiosrú an tuismitheoir nó gairdian, nó gur gabhadh iad maidir leis an gcion sin 
  * Go bhfuil amhras ar an nGarda atá i mbun go raibh an tuismitheoir nó an gairdian bainteach sa chion, nó 
  * Go gcreideann an Garda atá i mbun gur dócha go dtoirmiscfeadh an tuismitheoir nó an gairdian cúrsa an cheartais dá mbeidís i láthair le linn an agallaimh leis an leanbh nó le linn ráiteas scríofa a thógáil ón leanbh. 

Má ar intinn na Gardaí a cheistiú leanbh in éagmais tuismitheora nó caomhnóra,
ní mór dóibh iarracht a dhéanamh socrú a dhéanamh chun tuismitheoir eile,
duine atá freagrach i gcoibhneas nó eile a bheith i láthair le linn an
agallaimh.

###  Faisnéisiú nuair a chiontaítear tuismitheoirí/gairdian i gcion

Nuair a chinneann na Gardaí leanbh a chiontú sa chion a bhfuil an leanbh á
choinneáil faoi, cúisítear é ar dhuilleog na gcúiseamh. Is doiciméad é
duilleog na gcúiseamh a bhfuil mionsonraí an chiona ann, ainm an Gharda atá ag
cúiseamh agus ainm an duine atá á chiontú. I ndiaidh chiontú an linbh sa
chion, tugtar cóip de dhuilleog na gcúiseamh do na tuismitheoirí nó don
ghairdian atá i láthair. Cinntíonn an Garda atá i mbun an stáisiúin go dtugtar
sonraí an ama, an dáta agus áit chéad láithris an linbh sa chúirt do na
tuismitheoirí nó don ghairdian a luaithe agus is féidir. Caithfear a chur in
iúl do na tuismitheoirí nó don ghairdian go bhfuil oibleagáid orthu a bheith i
láthair ag an gcúirt chomh maith.

Nuair nach bhfuil tuismitheoirí nó gairdian an linbh i láthair ag an stáisiún
Gardaí nuair a chúisítear an leanbh caithfidh an Garda atá i mbun a chinntiú
go dtugtar cóip de dhuilleog na gcúiseamh, agus mionsonraí an ama, an dáta
agus na háite a mbeidh céad láithreas an linbh sa chúirt do na tuismitheoirí
nó don ghairdian a luaithe agus is féidir. Caithfear a chur in iúl dóibh ainm
aon duine fásta a bhí i láthair ag an stáisiún Gardaí ar éileamh an linbh agus
ainm agus seoladh aon aturnae a thug cuairt ar an leanbh le linn dó a bheith
ar coimeád sa stáisiún Gardaí.

###  Toghairmeacha

B’fhéidir go gcinneodh na Gardaí toghairm a thabhairt do leanbh a bheith i
láthair sa chúirt maidir le cion líomhanta. (Déantar é seo don chuid is mó i
gcúiseanna nach bhfuil chomh tromchúiseach céanna a bhaineann le
mionchoireachtaí). I dtosca den sórt sin, is féidir tuismitheoirí nó gairdian
an linbh a ainmniú ar an toghairm agus má ainmnítear iad, tá riachtanas orthu
a bheith i láthair ag suí na cúirte atá sainráite sa toghairm.

###  Scaoileadh saor ar bannaí ag comhalta den Gharda Síochána

Nuair a dhéantar cinneadh leanbh a chúiseamh i gcion coiriúil, is féidir leis
an nGarda atá i mbun an stáisiúin a ordú go dtabharfaí an leanbh os comhair an
chéad suí atá ar fáil de [ Cúirt na Leanaí ](/ga/justice/courts-
system/children-court/) . B’fhéidir go mbeadh ar an leanbh fanacht i gcoimeád
na nGardaí go dtí an mhaidin dar gcionn. Mar mhalairt air sin, is féidir leis
an nGarda atá i mbun an leanbh a scaoileadh saor ó choimeád ar bannaí le
bheith i láthair ag suí de Chúirt na Leanaí taobh istigh de 30 lá. Déantar é
seo trí cheangal ar an leanbh dul i gcúirtbhanna gan nó le slándáil le teacht
i láthair ag an gcúirt ag am éigin san am atá le teacht. (Is móid nó
gealltanas é cúirtbhanna a dhéanann agus a shíníonn an leanbh agus/nó
tuismitheoirí nó gairdian an linbh go dtiocfaidh an leanbh chun na cúirte ar
an lá a iarradh).

B’fhéidir go ndéanfaí an cúirtbhanna le slándáil ceangailte leis. Is é sin,
chomh maith leis an ngealltanas teacht i láthair ag an gcúirt, ráthaítear suim
airgid lena chinntiú go dtiocfaidh an leanbh i láthair ag an gcúirt. Mura
dtiocfaidh an leanbh caillfear an t-airgead agus íocfar leis an Stát é. Cé gur
gealltanas airgid atá ann slándáil, tá cead ag an nGarda atá i mbun glacadh le
suim airgid in airgead reatha ó thuismitheoirí nó ó ghairdian lena chinntiú go
dtiocfaidh an leanbh i láthair ag an gcúirt. Tugtar an t-airgead ar ais nuair
a dhéileálfar leis an an gcás sa deireadh nó nuair a chinneann breitheamh ar
théarmaí na mbannaí a laghdú nó a athrú.

Tá tuilleadh faisnéise ar [ iarmhairtí téarmaí na mbannaí a shárú
](/ga/justice/arrests/bail-and-surety/) ar fáil anseo.

_**Dáta an Leasaithe Deireanaigh:** 24 Feabhra 2015 _

[
](https://facebook.com/sharer/sharer.php?u=https://www.citizensinformation.ie/ga/justice/children-
and-young-offenders/treatment-of-child-suspects-in-garda-
custody/?utm_source=sharebutton_facebook) [
](https://twitter.com/intent/tweet/?text=L%C3%A1imhse%C3%A1il%20amhras%C3%A1in%20linbh%20i%20gcoinne%C3%A1il%20na%20nGarda%C3%AD&url=https://www.citizensinformation.ie/ga/justice/children-
and-young-offenders/treatment-of-child-suspects-in-garda-
custody/?utm_source=sharebutton_twitter) [
](whatsapp://send?text=https://www.citizensinformation.ie/ga/justice/children-
and-young-offenders/treatment-of-child-suspects-in-garda-
custody/?utm_source=sharebutton_whatsapp) [
](mailto:?subject=L%C3%A1imhse%C3%A1il%20amhras%C3%A1in%20linbh%20i%20gcoinne%C3%A1il%20na%20nGarda%C3%AD&body=https://www.citizensinformation.ie/ga/justice/children-
and-young-offenders/treatment-of-child-suspects-in-garda-
custody/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Coimeád leanaí tar éis cliseadh caidrimh_ ](/ga/birth-family-relationships/cohabiting-couples/coimead-leanai-lanuineacha-in-aontios-ceileachais/)

Nuair a scarann tuismitheoirí linbh agus nuair nach féidir leo teacht ar aontú
maidir le cén duine acu ar cheart coimeád an linbh a bheith acu, cinnfidh an
chúirt. Faigh tuilleadh eolais faoin dlí maidir le coimeád leanaí ó chaidrimh
neamhphósta.

  * [ _Cóíreáil i gCoimeád_ ](/ga/justice/arrests/treatment-in-custody/)

Tá cur síos anseo ar mar a chaitear le duine atá faoi choimeád.

  * [ _Monatóireacht agus cóireáil ciontóirí gnéis in Éirinn_ ](/ga/justice/criminal-law/criminal-trial/sex-offenders-register/)

Ta eolas sa doiciméad seo faoi chóireáil agus faoi mhonatóireacht ciontóirí
gnéis in Éirinn. Cuimsíonn sé mionsonraí ar chlár na gciontóirí gnéis,
orduithe maoirseachta iar-scaoilte, orduithe ciontóirí gnéis agus an chaoi a
gcaitear le ciontóirí gnéis sa phríosún.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

