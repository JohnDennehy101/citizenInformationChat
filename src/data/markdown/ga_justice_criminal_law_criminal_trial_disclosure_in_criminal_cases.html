English  | **Gaeilge**

**Anseo atá tú:** [ Baile ](/ga/) > [ Dlí ](/ga/justice/) > [ An Dlí Coiriúil
](/ga/justice/criminal-law/) > [ Trialacha choiriúla ](/ga/justice/criminal-
law/criminal-trial/) > Nochtadh i gcásanna coiriúla

#  Nochtadh i gcásanna coiriúla

  * Réamhrá 
  * Ionchúisimh Achoimre 
  * Ionchúisimh ar díotáil 
  * Tuilleadh eolais 

##  Réamhrá

I dtriail choiriúil ní mór do lucht an ionchúisimh an fhianaise ábhartha go
léir atá acu a nochtadh don lucht cosanta roimh an triail. Má chúisítear tú as
cion coiriúil, tá sé de cheart agat an fhianaise a bhfuil sé beartaithe ag
lucht an ionchúisimh a úsáid ag do thriail a fháil, chomh maith leis an
bhfianaise atá acu nach bhfuil sé beartaithe acu a úsáid, dá bhféadfadh an
fhianaise sin cabhrú le do chosaint.  
  
Tá an dualgas nochtaithe bunaithe ar cheartas nádúrtha agus bunreachtúil,
cásdlí agus prionsabail reachtúla. Ach baineann dualgas difriúil le [
ionchúisimh achoimre ](/ga/justice/criminal-law/criminal-
offences/classification-of-crimes-in-criminal-cases/) a thriailtear sa [
Chúirt Dúiche ](/ga/justice/courts-system/district-court/) os comhair
breithimh ach gan giúiré, agus ionchúisimh ar díotáil, a thriailtear os
comhair breithimh agus giúiré sa [ Chúirt Chuarda ](/ga/justice/courts-
system/circuit-court/) nó sa [ Phríomh-Chúirt Choiriúil
](../../courts_system/high_court_criminal_jurisdiction.html) .

##  Ionchúisimh Achoimre

I gcás achomair ní bhíonn dualgas ginearálta ar lucht an ionchúisimh ráitis
finnéithe a sholáthar duit roimh ré, bíodh go bhfuil siad á lorg agat nó nach
bhfuil. Má déanann tú iarratas leis an gcúirt ar na ráitis a fháil, is faoin
gcúirt socrú an ceart iad a sholáthar duit ar mhaithe le ceartas. Leag an [
Chúirt Uachtarach ](/ga/justice/courts-system/supreme-court/) na hábhair a
d'fhéadfadh go mbeadh ar an gcúirt a mheas i i _Director of Public
Prosecutions v Garry Doyle [1994] 2 IR 286_ .  
  
Agus iad ag smaoineamh ar cheart nó nár cheart fianaise a scaoileadh, ní mór
do lucht an ionchúisimh prionsabail chosúlacha a mheas. Má iarrann tú go
soláthrófaí ráitis duit, is é tú féin go príomha nó do  aturnae  atá freagrach
as fáthanna dóthanacha leis an nochtadh a sholáthar.

##  Ionchúisimh ar díotáil

I gcás trialach ar díotáil tá dualgas reachtúil ar lucht an ionchúisimh ábhair
áirithe a sholáthar duit roimh do thriail a leagann amach an fhianaise a
bhfuil sé beartaithe a thabhairt sa triail i do choinne. Is gnách go dtugtar
an [ Leabhar Fianaise ](book_of_evidence.html) ar na doiciméid sin.

Nuair a thoilíonn an [ Stiúrthóir Ionchúiseamh Poiblí (SIP)
](http://www.dppireland.ie/) go gcuirfear ar aghaidh thú le triail, caithfidh
an SIP an Leabhar Fianaise a sheirbheáil ort (nó ar d'aturnae) laistigh de 42
lá tar éis duit a bheith sa Chúirt Dúiche den chéad uair. Is féidir leis an
SIP iarratas a dhéanamh ar an gCúirt Dúiche chun síneadh a chur leis an
tréimhse 42 lá, agus déanfaidh an Chúirt Dúiche an síneadh seo a dheonú go
hiondúil sna cúinsí a leanas:

  * Cúis mhaith lena leithéid a dhéanamh 
  * Bheadh sé chun leasa an cheartais a leithéid a dhéanamh 

Ní leagann an dlí síos teorainn ar bith faoi fhad an tsínidh. Mar sin féin,
caithfidh cúis mhaith a bheith le síneadh, cosúil le fiosrúchán na [ nGardaí
](/ga/justice/law-enforcement/garda-siochana-national-police-force/) a bheith
casta agus mórán finnéithe a bheith bainteach leis an gcás.

Má dhiúltaíonn an Chúirt Dúiche síneadh ama a thabhairt do sheirbheáil an
Leabhair Fianaise, caithfear na himeachtaí i do choinne maidir leis an gcion a
scriosadh amach. Ní chiallaíonn sé seo go bhfuil an cás dúnta nó tugtha chun
críche. Nuair a dhéanann an Chúirt Dúiche imeachtaí a scriosadh amach,
tarlaíonn sé gan dochar do thionscnamh imeachtaí ar bith i do choinne ag an
SIP. Ciallaíonn sé seo gur féidir leis an SIP tú a thógáil os comhair na
cúirte arís ar na cúisimh chéanna.

Má tá sé beartaithe agat a bheith ag brath ar fhianaise ailibí ar bith le linn
trialach, caithfear an ailibí a fhógairt don ionchúiseamh laistigh de 14 lá ó
sheirbheáil an Leabhair Fianaise.

###  Cad atá cuimsithe sa Leabhar Fianaise?

Is iad na doiciméid seo a leanas a chaithfear a sheirbheáil ort nó ar
d'aturnae:

  * Ráiteas maidir leis na cúisimh i do choinne 
  * Cóip d'fhaisnéis faoi mhionn (i scríbhinn) ónar eascair na himeachtaí, is é sin gearán scríofa a rinneadh chuig na Gardaí Síochána 
  * Liosta na [ bhfinnéithe ](../../witnesses/witnesses_introduction.html) a bhfuil beartaithe ag an SIP glaoch orthu le linn na trialach 
  * Ráiteas an fhianaise atáthar ag súil go dtabharfaidh gach finné ag an triail 
  * Liosta na bhfoilseán atá le cur i láthair le linn na trialach. 

Chomh luath agus atá an Leabhar Fianaise ullmhaithe, déantar é a sheirbheáil
ort. Ní chiallaíonn seirbheáil an Leabhair Fianaise nach féidir leis an SIP
doiciméid bhreise a sheirbheáil ort níos déanaí.

Ag am ar bith ina dhiaidh sin, caithfidh an SIP doiciméid áirithe a
sheirbheáil ort má tá a leithéidí ann. Áirítear na doiciméid bhreise seo a
leanas ina measc:

  * Liosta d'fhinnéithe breise ar bith a bhfuil beartaithe ag an SIP glaoch orthu le linn na trialach 
  * Ráiteas faoin bhfianaise atáthar ag súil go dtabharfaidh gach finné atá ar an liosta d'fhinnéithe breise 
  * Ráiteas faoin bhfianaise bhreise ar bith atáthar ag súil go dtabharfaidh finné ar bith atá ar an liosta finnéithe roimhe 
  * Liosta na bhfoilseán breise ar bith 

Tá sé de cheart agat gach foilseán a scrúdú, atá luaite ar liosta na
bhfoilseán.

###  Cé a chuireann an Leabhar Fianaise le chéile?

Cé go bhfuil an Leabhar Fianaise curtha le chéile agus seirbheáilte ar son an
SIP, is iondúil gurb é/í an Garda imscrúdaithe atá freagrach as an Leabhar
Fianaise a chur le chéile. Tosaíonn obair ar an Leabhar Fianaise láithreach
tar éis do chéad láithreas sa Chúirt Dúiche.

Mar atá luaite thuas, is féidir le cur le chéile an leabhair fianaise a bheith
ina phróiseas fadálach, go háirithe nuair atá an cás casta agus líon mór
finnéithe i gceist. Bíonn ráitis na bhfinnéithe go hiondúil ar an aicme
doiciméad is mó sa Leabhar Fianaise. Tá na ráitis ar fad ó Ghardaí, finnéithe
na coire agus finnéithe saineolacha (cosúil le saineolaithe fóiréinseacha agus
saineolaithe míochaine) bailithe le chéile ag an nGarda imscrúdaithe le
háireamh sa Leabhar Fianaise.

###  An bhfuil an t-ábhar a bhailítear nochtadh go léir?

D'fhéadfadh go mbeadh ábhar breise ag lucht an ionchúisimh ar shocraigh siad
gan a úsáid ag do thriail. Ba cheart an fhianaise sin a nochtadh duit, gan
iarratas, má bhaineann an fhianaise le do chosaint.

##  Tuilleadh eolais

Tá tuilleadh eolais ar nochtadh ar fáil san fhoilseachán [ Guidelines for
Prosecutors (pdf)
](http://www.dppireland.ie/filestore/documents/Guidelines_for_Prosecutors_%28Revised_Oct07%29_ENGLISH1.pdf)
atá ar fáil ar [ Láithreán gréasáin an Stiúrthóra Ionchúiseamh Poiblí
](http://www.dppireland.ie/) .

_**Dáta an Leasaithe Deireanaigh:** 5 Lúnasa 2016 _

[
](https://facebook.com/sharer/sharer.php?u=https://www.citizensinformation.ie/ga/justice/criminal-
law/criminal-trial/disclosure-in-criminal-
cases/?utm_source=sharebutton_facebook) [
](https://twitter.com/intent/tweet/?text=Nochtadh%20i%20gc%C3%A1sanna%20coiri%C3%BAla&url=https://www.citizensinformation.ie/ga/justice/criminal-
law/criminal-trial/disclosure-in-criminal-
cases/?utm_source=sharebutton_twitter) [
](whatsapp://send?text=https://www.citizensinformation.ie/ga/justice/criminal-
law/criminal-trial/disclosure-in-criminal-
cases/?utm_source=sharebutton_whatsapp) [
](mailto:?subject=Nochtadh%20i%20gc%C3%A1sanna%20coiri%C3%BAla&body=https://www.citizensinformation.ie/ga/justice/criminal-
law/criminal-trial/disclosure-in-criminal-cases/?utm_source=sharebutton_email)
[ ](javascript:void\(0\))

###  Ábhar Gaolmhar

  * [ _Ceart chun tosta i gcásanna coiriúla_ ](/ga/justice/arrests/right-to-silence-in-criminal-cases/)

Déanann Bunreacht na hÉireann gach duine a chosaint i gcoinne féin-
ionchoirithe. Tá breis faisnéise ar fáil anseo.

  * [ _Coireanna a aicmiú i gcúiseanna coiriúla_ ](/ga/justice/criminal-law/criminal-offences/classification-of-crimes-in-criminal-cases/)

Déantar imscrúdú ar chion coiriúil agus déantar é a ionchúiseamh bunaithe ar
an gcineál coire atá i gceist. Chun na críche seo, féadtar cionta coiriúla a
aicmiú i slite difriúla.

  * [ _Inghlacthacht ráiteas finné áirithe i dtriail choiriúil_ ](/ga/justice/witnesses/admissibility-of-witness-statements-in-a-criminal-trial/)

Cad a tharlaíonn má dhiúltaíonn finné fianaise a thabhairt i dtriail coiriúil?
Clúdaíonn an tAcht um Cheartas Coiriúil an dlí sa réimse seo.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

