English  | **Gaeilge**

**Anseo atá tú:** [ Baile ](/ga/) > [ Dlí ](/ga/justice/) > [ Íospartaigh na
Coireachta ](/ga/justice/victims-of-crime/) > An dlí agus íospartaigh
choireanna

#  An dlí agus íospartaigh choireanna

  * Réamhrá 
  * Finnéithe 
  * Íospartaigh coireanna foréigneacha 
  * Gáinneáil ar dhaoine 
  * Cearta íospartach 
  * Reachtaíocht ábhartha eile 
  * Tuilleadh eolais 

##  Réamhrá

Tá roinnt dlíthe ann a bhaineann le cearta íospartaigh na coireachta in
Éirinn. Ar an leathanach seo, is féidir léamh faoi chuid de na dlíthe seo.
Déantar iad a ghrúpáil le chéile de réir ábhair.

##  Finnéithe

###  An tAcht um Fhianaise Choiriúil, 1992

Leis an Acht seo, tá sé níos éasca d’fhinnéithe fianaise a thabhairt i
gcásanna mí-úsáide coirp nó gnéasach trí nasc teilifíse beo leis an gcúirt a
cheadú. I gcásanna áirithe, cuireann an tAcht seo iallach ar chéile an chúisí
fianaise a thabhairt don ionchúiseamh.

Déanann an tAcht níos éasca é do leanaí fianaise a thabhairt thrí dheireadh a
chur leis na nithe seo a leanas:

  * An gá atá le fianaise a thabhairt faoi mhionn 
  * An gá a bhí le comhthacaíocht (roimhe seo, bhí gá le fianaise bhreise ag deimhniú an fhianaise a thug an leanbh) 
  * Peiriúic agus gúnaí ar abhcóidí nuair a bhíonn fianaise á tabhairt trí nasc físe 

###  An tAcht Breithiúnais Choiriúla, 1999

Déileálann an tAcht seo le cosaint finnéithe, lena n-áirítear íospartaigh, a
bhféadfadh go mbeadh orthu fianaise a thabhairt sa chúirt.

Ligeann sé d’fhinnéithe atá faoi eagla nó faoi imeaglú fianaise a thabhairt
trí nasc físe beo.

Leis an Acht, is cion é freisin imeaglú a dhéanamh ar fhinné, ar bhall den
ghiúiré nó ar aon duine a chuidíonn leis na Gardaí le himscrúdú coiriúil.
Baineann pionós suas le 15 bliana príosúnachta leis.

##  Íospartaigh coireanna foréigneacha

###  An tAcht Breithiúnais Choiriúla, 1993

Cuireann an tAcht seo iallach ar an gcúirt breithniú a dhéanamh ar éifeacht
ciona foréigneach nó gnéasach ar an íospartach agus cinneadh á dhéanamh maidir
leis an bpianbhreith.

Más íospartach ciona foréigneach nó gnéis thú, tá tú i dteideal fianaise a
thabhairt sa chúirt freisin faoin tionchar a d’imir an choir ort.

Ligeann an tAcht don Stiúrthóir Ionchúiseamh Poiblí achomharc a dhéanamh i
gcoinne pianbhreitheanna trócaireacha. Tugann sé an chumhacht freisin don
chúirt iallach a chur ar an gciontóir cúiteamh a íoc leis an íospartach mar
thoradh ar aon ghortú nó caillteanas pearsanta a bhain dóibh.

###  An tAcht um Chúnamh Dlíthiúil Sibhialta, 1995

Faoin Acht seo, soláthraíonn an Bord um Chúnamh Dlíthiúil cúnamh dlíthiúil nó
comhairle do ghearánach i [ gcásanna coiriúla áirithe
](https://www.legalaidboard.ie/en/our-services/legal-aid-services/common-
legal-problems/rape-and-sexual-assault/) a bhaineann le hionchúiseamh i leith
raon cionta gnéis, lena n-áirítear éigniú, tromionsaí gnéasach agus ciorrú
coil. Is é gearánach an duine a dhéanann an gearán.

Cuireann an Bord comhairle dlí maidir le cúrsaí coiriúla ar fáil freisin
d’íospartaigh líomhnaithe [ na gáinneála ar dhaoine
](https://www.legalaidboard.ie/en/our-services/legal-aid-services/common-
legal-problems/human-trafficking/) .

###  An tAcht um Fhoréigean Baile, 2018

Comhdhlúthaíonn an tAcht seo reachtaíocht um fhoréigean baile a bhí ann roimhe
seo. Cuireann sé cosaint ar fáil nuair a bhíonn ball teaghlaigh foréigneach
ann.

Is iad seo a leanas na príomhchineálacha cosanta atá ar fáil:

  * Orduithe sábháilteachta 
  * Orduithe urchoisc 

Cuireann **ordú sábháilteachta** cosc ar an duine foréigneach dul i mbun
gníomhartha nó bagairtí foréigin arís. Ní chuireann sé de cheangal ar an duine
áras an teaghlaigh a fhágáil. Mura gcónaíonn an duine leat, cuireann sé cosc
orthu a bheith ag faire ar do theach nó a bheith in aice leis, nó cumarsáid a
dhéanamh leat (cumarsáid leictreonach san áireamh).

Le **hordú urchoisc** , ceanglaítear ar an duine foréigneach áras an
teaghlaigh a fhágáil. Cuireann an t-ordú cosc freisin ar an duine dul i mbun
gníomhartha nó bagairtí foréigin arís, agus a bheith ag faire ar do theach nó
a bheith in aice leis, nó cumarsáid a dhéanamh leat (cumarsáid leictreonach
san áireamh).

Tá orduithe eile ann is féidir a chur i bhfeidhm ar bhonn sealadach.

##  Gáinneáil ar dhaoine

###  An tAcht um an Dlí Coiriúil (Gáinneáil ar Dhaoine), 2008

Faoin Acht seo, is cion é gáinneáil a dhéanamh ar dhaoine fásta nó ar leanaí
chun críche dúshaothraithe gnéis nó saothair, nó chun a n-orgán a bhaint.

Is cion freisin é duine a dhíol nó a cheannach, nó tairiscint a dhéanamh duine
a dhíol nó a cheannach, chun críche ar bith. Is cion freisin é duine ar a
ndearnadh gáinneáil a lorg le haghaidh striapachais.

###  An tAcht um an Dlí Coiriúil (Gáinneáil ar Dhaoine) (Leasú), 2013

Leis an leasú seo ar an Acht um an Dlí Coiriúil (Gáinneáil ar Dhaoine), 2008
is cion é gáinneáil a dhéanamh ar dhaoine fásta nó ar leanaí chun iallach a
chur orthu dul i mbun na coiriúlachta, i mbun oibre ná daoirse, ná iad a chur
ag iarraidh déirce.

##  Cearta íospartach

###  An tAcht um Cheartas Coiriúil (Íospartaigh na Coireachta), 2017

Déanann an tAcht seo dlí de [ reachtaíocht an AE maidir le cearta íospartaigh
na coireachta ](https://www.gov.ie/en/publication/b9418-criminal-justice-
victims-of-crime-act-2017/) in Éirinn. Leagtar amach ann na cearta,
tacaíochtaí agus cosaintí íosta d’íospartaigh na coireachta, lena n-áirítear:

  * An ceart faisnéis mhionsonraithe a fháil faoin gcóras ceartais choiriúil 
  * An ceart eolas a fháil ar sheirbhísí tacaíochta d’íospartaigh 
  * An ceart a bheith ar an eolas faoi dhul chun cinn an imscrúdaithe agus faoi aon imeachtaí cúirte 
  * An ceart go ndéanfaí measúnú ar riachtanais chosanta agus go gcuirfí bearta i bhfeidhm chun stop a chur le tuilleadh íospartha agus imeaglaithe 
  * An ceart go n-inseofaí dó/di faoi chinneadh gan ionchúiseamh a dhéanamh agus an ceart athbhreithniú a iarraidh ar an gcinneadh sin 
  * An ceart faisnéis a fháil i dteanga shoiléir, agus rochtain a bheith acu ar sheirbhísí ateangaireachta agus aistriúcháin más gá 

Is féidir tuilleadh a léamh anseo faoi do chearta mar íospartach na
coireachta.

##  Reachtaíocht ábhartha eile

###  An tAcht um Bannaí, 1997

Leis an Acht seo, d’éirigh an réimeas bannaí níos doichte. Is féidir le cúirt
bannaí a dhiúltú do dhuine atá cúisithe i gcion tromchúiseach más dócha go
bhféadfaidh an duine cion thromchúiseach eile a dhéanamh agus iad faoi
bhannaí. Ina theannta sin, ceanglaíonn an tAcht ar an gcúirt pianbhreitheanna
comhleanúnacha a ghearradh nuair a dhéantar cion faoi bhannaí.

Má cheapann an Garda Síochána go bhfuil duine tar éis nó ar tí bannaí a shárú,
agus má chreideann siad go bhféadfadh an duine sin a bheith ina bhagairt
d’íospartach nó d’fhinné atá bainteach leis an gcás, is féidir leis na Gardaí
an duine sin a ghabháil gan bharántas.

###  An tAcht um an Dlí Coiriúil (Cosaint agus an Teaghais), 2011

Forálann an dlí seo go bhfuil daoine i dteideal forneart réasúnach a úsáid
chun daoine agus maoin a chosaint má chreideann siad go ndeachaigh ionróir
isteach ina theach cónaithe chun gníomh coiriúil a dhéanamh.

##  Tuilleadh eolais

Chun tuilleadh eolais a fháil faoin reachtaíocht a bhaineann le híospartaigh
na coireachta, is féidir teagmháil a dhéanamh leis [ an Roinn Dlí agus Cirt
](https://www.gov.ie/en/organisation/department-of-justice/) . Is féidir a
thuilleadh eolais a fháil freisin faoi do chearta agus do theidlíochtaí mar
íospartach coireachta ar [ shuíomh gréasáin Chairt na nÍospartach
](https://www.victimscharter.ie/) .

###  An Roinn Dlí agus Cirt

94 Faiche Naomh Stiofáin  
Baile Átha Cliath 2  
Éire

**Teil:** (01) 602 8202

**Lóghlao:** 1800 221 227

**Facs:** (01) 661 5461

**Láithreán Gréasáin:** [ https://www.gov.ie/en/organisation/department-of-
justice/ ](https://www.gov.ie/en/organisation/department-of-justice/)

**R-phost:** [ info@justice.ie ](mailto:info@justice.ie)

_**Dáta an Leasaithe Deireanaigh:** 25 Iúil 2023 _

[
](https://facebook.com/sharer/sharer.php?u=https://www.citizensinformation.ie/ga/justice/victims-
of-crime/victims-and-the-law/?utm_source=sharebutton_facebook) [
](https://twitter.com/intent/tweet/?text=An%20dl%C3%AD%20agus%20%C3%ADospartaigh%20choireanna&url=https://www.citizensinformation.ie/ga/justice/victims-
of-crime/victims-and-the-law/?utm_source=sharebutton_twitter) [
](whatsapp://send?text=https://www.citizensinformation.ie/ga/justice/victims-
of-crime/victims-and-the-law/?utm_source=sharebutton_whatsapp) [
](mailto:?subject=An%20dl%C3%AD%20agus%20%C3%ADospartaigh%20choireanna&body=https://www.citizensinformation.ie/ga/justice/victims-
of-crime/victims-and-the-law/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Cúiteamh agus íospartaigh_ ](/ga/justice/victims-of-crime/compensation-for-victims-of-crime/)

Tá cur síos anseo ar an gcúiteamh atá ar fáil d'íobartaigh choireanna.

  * [ _Seirbhísí Tacaíochta d’Íospartaigh na Coireachta_ ](/ga/justice/victims-of-crime/support-services-for-victims-of-crime/)

Tá cur síos anseo ar na seirbhísí a chuireann Tacaíocht don Íobartach ar fáil
do dhaoine a bhíonn thíos le coireanna agus dá dteaghlaigh.

  * [ _Alcól agus an dlí_ ](/ga/justice/criminal-law/criminal-offences/alcohol-and-the-law/)

Pléann an cháipéis seo an dlí maidir le alcól a dhíol in áitribh chéadúnaithe
agus siopaí eischeadúnais, ól in áiteanna poiblí agus tiomáint faoi thionchar
alcóil.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

