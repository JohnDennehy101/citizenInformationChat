English  | **Gaeilge**

**Anseo atá tú:** [ Baile ](/ga/) > [ Comhshaol ](/ga/environment/) > [
Deontais agus scéimeanna comhshaoil ​​do do theach
](/ga/environment/environmental-grants-and-schemes-for-your-home/) > Áiteanna
cónaithe níos glaise

#  Áiteanna cónaithe níos glaise

  * Cad é áit chónaithe ghlas? 
  * Cad iad na tairbhí a bhaineann leháit chónaithe níos glaise a bheith ann? 
  * Conas is féidir liom áit chónaitheníos glaise a dhéanamh de m’áit chónaithe? 
  * Cén deontais nó uasghráduithe fuinnimh tí is féidir liom a fháil? 
  * Tuilleadh eolais 

##  Cad é áit chónaithe ghlas?

Áit chónaithe é áit chónaithe ghlas a dheartar go mbeidh sé neamhdhíobhálach
don chomhshaol. Tógadh nó mionathraíodh é go n-úsáidfidh sé níos lú fuinnimh,
uisce agus acmhainní nádúrtha.

Tá áiteanna cónaithe glasa déanta d’ábhair nach ndéanann díobháil don
chomhshaol nuair a dhéantar iad nó a úsáidtear nó a dhéantar iad a dhiúscairt.
Áirítear leis seo ábhair athchúrsáilte nó a úsáideadh roimhe seo. Is minic go
n-úsáideann áiteanna cónaithe glasa foinsí fuinnimh in-athnuaite cosúil le
grianchumhacht agus bíonn go leor insliú iontu. B’fhéidir go bhfuil
teirmeastait agus amadóirí chun teocht a rialáil, córais teaschaidéil chun an
teach agus uisce a théamh, agus soilsiú agus fearais atá éifeachtúil ó thaobh
fuinnimh iontu freisin.

Tá áiteanna cónaithe níos glaise mar chuid de phlean na hÉireann athrú aeráide
a chomhrac agus ár ngealltanais idirnáisiúnta agus AE a shásamh chun truailliú
aeir a laghdú. Leagtar amach sa Phlean um Ghníomhú ar son na hAeráide conas a
dhéanfaidh Éire é seo. Áirítear leis spriocanna faoinár dtithe a dhéanamh níos
neamhdhíobhálaí don chomhshaol, ar nós Rátáil Fuinnimh Foirgnimh (BER) 500,000
áit chónaithe reatha a fheabhsú chun go mbaineann rátáil B2 amach faoin
mbliain 2030. Tá sprioc ann freisin le 400,000 teaschaidéal a shuiteáil san
amfhráma céanna.

Tá gealltanas ann i dTithíocht do Chách, plean tithíochta an Rialtais go dtí
2030, chun breis agus 36,000 áit chónaithe údaráis áitiúil a uasghrádú go dtí
BER B2 nó a chomhionann faoin mbliain 2030. Leagtar amach ann, chomh maith,
plean le caighdeán íosta BER a fhorbairt do thithíocht ar cíos san earnáil
phríobháideach.

##  Cad iad na tairbhí a bhaineann leháit chónaithe níos glaise a bheith ann?

Is iomaí cúis atá ann le do theach a dhéanamh níos glaise. Is saoire áiteanna
cónaithe níos glaise a reáchtáil, is compordaí cónaí iontu agus tá siad níos
neamhdhíobhálaí don chomhshaol. Bíonn BER níos fearr acu freisin, go
ginearálta.

###  Déanann sé airgead a choigilt duit

Mar gheall go n-úsáideann áiteanna cónaithe níos lú fuinnimh agus
leictreachais, is saoire iad na billí fóntais. Measann Údarás Fuinnimh
Inmharthana na hÉireann (an SEAI) go bhféadfá thart ar €1,200 sa bhliain a
choigilt ar bhillí téimh má dhéanann tú áit chónaithe 3 sheomra leapa
leathscoite ó rátáil D2 go dtí rátáil B2 (pdf).

D’fhéadfadh costais tógála ar áit chónaithe ghlas a thógáil a bheith níos
saoire mar gheall go n-úsáidtear ábhair thógála athchúrsáilte nó in-athnuaite
iontu.

Cuireann go leor iasachtóirí morgáiste in Éirinn anois ráta úis níos ísle ar
fáil do dhaoine a bhfuil áit chónaithe níos tosaí ar fhuinneamh á ceannach nó
á tógáil acu. Tugtar ‘morgáiste glas’ air seo. Chun cáiliú do mhorgáiste glas,
b’fhéidir go gcuirfidh roinnt iasachtóirí ina luí ort áit chónaithe a
cheannach a bhfuil BER íosta bainte amach aige, cosúil le B3 nó níos airde.

###  Déanann sé d’áit chónaithe níos compordaí

Bíonn gnéithe in áiteanna cónaithe níos glaise a dhéanann áiteanna níos
compordaí le cónaí iontu díobh. Déantar teochtaí a rialú, mar shampla, chun
nach mbíonn siad róthe sa samhradh ná rófhuar sa gheimhreadh. Deartar
fuinneoga agus doirse in áiteanna cónaithe glasa le haerú nádúrtha a cheadú a
thugann aer úr isteach san áit chónaithe agus timpeall na háite cónaithe. Tá
fuinneoga níos mó iontu freisin a uasmhéadaíonn solas gréine agus a dhéanann
limistéir suí a ghealadh.

###  Rátáil Fuinnimh Foirgnimh (BER) d’áit cónaithe a fheabhsú

Déanann deimhniú BER feidhmíocht fuinnimh d’áite cónaithe a rátáil ar scála ó
A go G. Is iad na háiteanna cónaithe a bhfuil rátáil A acu iad siúd is tíosaí
ar fhuinneamh. Caithfidh na háiteanna cónaithe go léir atá ar cíos nó ar díol,
deimhniú BER a bheith acu. Is féidir leat seiceáil má tá BER ag d’áit
chónaithe cheana féin ar an gClár Náisiúnta BER. Mura bhfuil, ba cheart duit
measúnóir BER a úsáid ón gClár Náisiúnta Measúnóirí BER.

Is gnách go mbíonn BER níos fearr ag áiteanna cónaithe níos glaise. Déanann
seo níos compordaí iad, níos saoire le reáchtáil agus níos éasca lena ligean
ar cíos nó lena ndíol.

###  Cabhraíonn sé leat an comhshaol a chosaint

Trí chónaí in áit chónaithe ghlas, tá do lorg coise carbóin á laghdú agat agus
tá an comhshaol á chosaint agat. Cuireann áit chónaithe ghlas teorainn ar an
méid fuinneamh neamh-in-athnuaite a úsáideann tú, laghdaíonn sé truailliú aeir
agus uisce, laghdaíonn sé acmhainní nádúrtha a úsáid agus gineann sé níos lú
dramhaíola.

Is féidir eolas breise a fháil faoi dhramhaíl a laghdú agus conas is féidir
leis an comhshaol a chosaint.

##  Conas is féidir liom áit chónaitheníos glaise a dhéanamh de m’áit
chónaithe?

Is iomaí bealach chun d’áit chónaithe a dhéanamh níos glaise agus níos tíosaí
ar fhuinneamh. Áirítear leo seo gach rud idir do theach a insliú agus córais
fuinnimh in-athnuaite a shuiteáil ann, cosúil le grianchumhacht, chun teas,
uisce te nó leictreachas a sholáthar.

Tá do theach a insliú ar cheann de na bealaí is éifeachtaí le hé a dhéanamh
níos tíosaí ar fhuinneamh. Is féidir leat do theach a insliú trí ábhair
inslithe a shuiteáil i d’áiléar agus i do bhallaí le stop a chur le teas éalú.
Is féidir leat na ballaí a insliú ar an the taobh istigh nó ar an taobh amuigh
de d’áit chónaithe. Nó, mar rogha air sin, is féidir insliú a chur isteach i
do chuasbhallaí. Trí bhallaí seachtracha d’áite cónaithe a insliú, d’fhéadfá
caillteanas teasa a laghdú faoi 20-30%. Léigh An Treoir maidir le Ballaí a
Insliú d’Úinéirí Tí (pdf) a d’fhoilsigh an SEAI.

Bealach eile le háit chónaithe níos glaise a dhéanamh de d’áit chónaithe é
seanchoire a athsholáthar. Is gnách nach bhfuil coirí atá breis agus 15 bliana
d’aois chomh tíosach céanna ar fhuinneamh a bhíonn cinn nua, agus d’fhéadfadh
costas breise a mhéid le 25% a bheith le híoc agat lena n-úsáid. D’fhéadfá
smaoineamh faoi rogha in-athnuaite, cosúil le teaschaidéal, a chur in ionad do
choire. Bailíonn teaschaidéil teas ón aer nó ón talamh lasmuigh agus úsáideann
siad é le d’áit chónaithe a théamh.

D’fhéadfá smaoineamh freisin faoi grianphainéil a chur le d’áit chónaithe le
leictreachas a ghiniúint ar bhealach inbhuanaithe. Cruthaíonn grianphainéil,
ar minic gur cuid de chóras fótavoltach gréine nó córas ‘FV’ iad, leictreachas
nuair a nochtar do sholas iad agus is gnách go mbíonn siad feistithe ar dhíon
áit chónaithe. Is éard is córas FV gréine ann ná grianphainéil, inbhéartóir
leis an sruth a ghintear a thiontú agus cadhnra, i gcás córais níos mó, le
fuinneamh a stóráil go n-úsáidfear níos déanaí é. Is féidir le córas FV gréine
idir €200 agus €300 sa bhliain, ar an meán, a choigilt duit maidir le do
bhille leictreachais tí.

Cuireann an SEAI deontais ar fáil chun áiléar a insliú, do theaschaidéil agus
do chórais FV ghréine.

Seo roinnt leideanna níos bunúsaí faoi conas áit chónaithe níos glaise a
dhéanamh de d’áit chónaithe:

**Teocht** \- má teirmeastat agat, tiontaigh an teocht anuas go dtí 20 ° i do
limistéir suí. Idir 15 ° agus 18 ° é an teocht is fearr i seomraí leapa agus i
hallaí. Múch radaitheoirí i seomraí nach n-úsáideann tú. D’fhéadfá laghdú 10%
ar do bhillí téimh a bhaint amach tríd an teocht i do theach a laghdú díreach
1 °.

Coimeád teocht do chuisneora idir 2 agus 3° le bia a choimeád sábháilte agus
seachain do thorthaí agus do ghlasraí a reo (agus a loiteadh). Ba cheart go
mbeadh do reoiteoir socraithe ag -15 ° agus ba cheart é a dhíreo gach 6 mhí.

**Amadóirí agus rialuithe** \- Úsáid amadóirí agus rialuithe leis an téamh a
chur ar siúl nuair a theastaíonn sé uait. Cuir do théamh ar siúl 30 nóiméad
sula dteastaíonn sé uait agus múch 30 nóiméad é roimh an tráth sin nach
dteastaíonn sé uait a thuilleadh. Mura bhfuil amadóirí téimh agat leis an
tráth a chuirtear do theas ar siúl a rialú, nó más mian leat rialuithe
uasghrádaithe a fháil, b’fhéidir go mbeidh tú in ann deontas €700 a fháil dó
seo.

**Múch rudaí** \- Múch an teas, fearais agus gléasanna nuair nach dteastaíonn
siad uait nó nuair a bhíonn an teach á fhágáil agat. D’fhéadfadh gurbh fhusa
earraí iolracha a dhíphlugáil trí úsáid a bhaint as clár plocóidí istoíche.

**Soilse** \- Nuair a fhágann tú seomra, múch an solas. Cuir bolgáin solais
atá tíosach ar fhuinneamh in ionad gnáthbholgáin solais. Roghnaigh an bolgán
is ísle vatacht a theastaíonn trí mhéid an spáis agus a mhéid solas nádúrtha a
bhíonn sa spás a chur san áireamh.

Úsáid braiteoirí agus amadóirí ar shoilse lasmuigh leis na huaireanta oibrithe
a laghdú.

**Fearais** \- Úsáid fearais atá chomh héifeachtúil agus is féidir. Mar
shampla, cuir do mhiasniteoir agus do mheaisín níocháin ar siúl ar theocht
uisce níos ísle le coigilt a bhaint amach ar chostais fuinnimh. Triomaigh
d’éadaí ar líne níocháin nó ar chroch éadaí ar laethanta tirime agus teolaí,
seachas sa triomadóir rothlaim.

Ná fág an cuisneoir ar oscailt ar feadh rófhada. Glacann sé 45 nóiméad ar an
gcuisneoir fuarú anuas arís go dtí a bhunteocht do gach 15-20 soicind a
fhágtar ar oscailt é.

**Séideáin** \- Seiceáil an bhfuil séideáin d’aer fuar ag teacht isteach trí
fhuinneoga, poill eochrach agus doirse agus líon an bhearna. Má tá tinteán
neamhúsáidte agat, úsáid balún simléir chun an t-aer a choimeád amach. Dún
doirse chun an teas a choimeád istigh agus an fhuacht a choimeád amach.

**Uisce te** \- Ná húsáid amadóir tumthéitheora ach chun uisce a théamh nuair
a theastaíonn sé uait. Socraigh do theirmeastat uisce the idir 60 agus 65°C,
lena chinntiú nach ndéanann tú d’uisce a róthéamh. Coimeád an t-uisce te
teolaí le hinsliú nó le seaicéad fálaithe a bheith ar an tumthéitheoir.

Ná fág sconna uisce the ar siúl agus cuimhnigh nach n-úsáideann cithfholcthaí
ach 20% den fhuinneamh a úsáideann folcadh.

**Cócaireacht** \- Lena sheachaint teas a chailleadh, úsáid an pota nó an
panna ceart ó thaobh méide de don sorn agus clúdaigh le clár iad. Ná beirigh
citeal iomlán chun cupán tae amháin a dhéanamh. Nuair is féidir, úsáid
oigheann micreathonnach agus tóstaeir seachas cócaireáin agus gríoscáin.
Déanfaidh cócaireacht a dhéanamh i mbaisceanna am agus fuinneamh a choigilt
duit.

**Monatóirí fuinnimh** \- Cuirfidh na gléasanna seo ar an eolas thú cé mhéid
fuinnimh atá á úsáid agat agus cá bhfuil an fuinneamh sin á úsáid agat. Is
féidir leat an t-eolas a úsáid ansin le coigiltí fuinnimh a dhéanamh.

**Áiteanna cónaithe cliste** – Is féidir leat d’áit chónaithe a dhéanamh níos
glaise trí áit chónaithe chliste a dhéanamh de. In áit chónaithe chliste,
rialaíonn tú gléasanna, fiú nuair nach bhfuil tú ann. Is féidir leat úsáid a
bhaint as an aip ar do ghuthán leis an teocht a rialú, soilse a lasadh nó a
mhúchadh, nó uisce a théamh nuair a theastaíonn sé uait. In áit chónaithe
chliste, déanfaidh tú d’áit chónaithe níos tíosaí ar fhuinneamh agus íocfaidh
tú táille níos lú ar bhillí fóntais.

Is féidir leat níos mó leideanna coigilte fuinneamh a fháil ar láithreán
gréasáin an SEAI.

##  Cén deontais nó uasghráduithe fuinnimh tí is féidir liom a fháil?

Cuireann an SEAI deontais éagsúla ar fáil chun cabhrú le híoc as an gcostas a
bhíonn ar d’áit chónaithe a dhéanamh níos glaise.

Sula ndéanann tú iarratas ar dheontas, ba cheart duit na 3 chéim seo a mheas:

####  **Déan measúnú**

Ba chóir duit measúnú a dhéanamh ar do theach le fáil amach cén uasghrádú atá
de dhíth air. Is é an bealach is fearr chun é seo a dhéanamh ná [ Rátáil
Fuinnimh Foirgnimh (BER)
](https://www.citizensinformation.ie/en/housing/owning-a-home/home-
owners/getting-a-building-energy-rating-for-your-home/) a fháil. Insíonn an
BER duit cé chomh tíosach ar fhuinneamh atá do theach agus tagann sé le
tuarascáil a shonraíonn cén obair a d’fhéadfaí a dhéanamh chun é seo a
fheabhsú. Is féidir leat measúnóir BER a aimsiú ar [ Chlár Náisiúnta
Measúnóirí BER an SEAI ](https://ndber.seai.ie/PASS/Assessors/Search.aspx) .

####  **Insligh**

Cailleann do theach 20%–30% dá theas trí na ballaí. Trí [ insliú a chur le
](https://www.seai.ie/home-energy/home-upgrades/guide-to-upgrades/) do
bhallaí, áiléir nó urláir, déanfaidh tú do theach níos compordaí agus
laghdóidh tú do bhillí teasa.

####  **Foinsí in-athnuaite**

Is féidir leat [ córas fuinnimh in-athnuaite ](https://www.seai.ie/home-
energy/home-upgrades/guide-to-upgrades/#comp0000612dd4d40000002304065e) a chur
le do theach chun teas, uisce te nó leictreachas a sholáthar. Is samplaí de
chórais in-athnuaite a bhfuil tóir orthu iad caidéil teasa, painéil ghréine
téite uisce agus painéil ghréine fótavoltach. Má chuirtear fuinneamh in-
athnuaite le do theach, laghdófar do bhillí fuinnimh agus feabhsófar do rátáil
BER.

Féadfaidh tú deontais a fháil ón SEAI le haghaidh measúnú BER, insliú agus
fuinneamh in-athnuaite. Braitheann an deontas a ndéanann tú iarratas air ar do
staid airgeadais agus ar an gcineál oibre a theastaíonn uait a dhéanamh. Faigh
sonraí thíos faoin 2 phríomhscéim deontais:

###  An Scéim Tithe Fuinnimh Níos Fearr

Faoin Scéim Tithe Fuinnimh Níos Fearr, is féidir leat iarratas a dhéanamh ar
dheontas chun feabhas a chur ar éifeachtúlacht fuinnimh i d’áit chónaithe.
Cuirtear na deontais ar fáil do na rudaí seo a leanas:

  * An t-áiléar a insliú 
  * Ballaí a insliú - cuasbhalla, tirimlíneáil ballaí inmheánacha agus insliú seachtrach 
  * Uasghrádú rialuithe téimh 
  * Réitigh theirmeacha ghréine 
  * Córais teaschaidéil 
  * Rátáil Fuinnimh Foirgnimh (BER) i ndiaidh gur tugadh faoin obair choigilte fuinnimh (caithfidh tú an BER seo a fháil chun cáiliú don deontas) 

Más mian leat do theach a thabhairt suas go dtí rátáil BER de B2 nó níos airde
b’fhéidir go mbeifeá in ann deontais bhreise a fháil freisin.

Chun cáiliú do na deontais inslithe agus córais rialaithe téimh, caithfidh tú
a bheith i d’úinéir ar áit chónaithe a tógadh roimh 2006. Chun cáiliú do
dheontais do theaschaidéal agus theirmeacha ghréine, caithfidh tú a bheith i
d’úinéir ar áit chónaithe a tógadh roimh 2011. Is féidir leat a fháil amach cé
mhéid is féidir leat a fháil do gach deontas anseo.

Is féidir leat iarratas a dhéanamh ar na deontais agus an obair a bhainistiú
tú féin, nó is féidir leat cuideachta atá cláraithe leis an SEAI a fháil chun
an tionscadal ar fad a bhainistiú duit.

Cuireann an SEAI eolas mionsonraithe ar fáil ar an scéim seo.

###  An Scéim Fuinneamh Níos Fearr, Tithe Níos Teo

Má tá saghsanna áirithe íocaíochtaí leasa shóisialaigh á bhfáil agat,
b’fhéidir go gcáileoidh tú don Scéim Fuinneamh Níos Fearr, Tithe Níos Teo. Is
iad na híocaíochtaí cáilitheacha don scéim seo:

  * Liúntas Breosla mar chuid den Scéim Breosla Náisiúnta 
  * Íocaíocht Teaghlaigh Oibre 
  * Liúntas Cuardaitheora Poist a bheith á fháil agat ar feadh breis agus 6 mhí agus má bhíonn leanbh agat atá níos óige ná 7 mbliana d’aois 
  * Liúntas Cúram Baile 
  * Íocaíocht Teaghlach Aontuismitheora 
  * Liúntas Cúramóra agus má chónaíonn tú leis an duine a dtugann tú cúram dóibh 

Cuireann an scéim cistiú ar fáil d’uasghráduithe a dhéanfaidh áit chónaithe
níos teo agus níos tíosaí ar fhuinneamh de d’áit chónaithe, cosúil le:

  * An t-áiléar a insliú 
  * D’áit chónaithe a dhéanamh díonmhar ar shéideáin 
  * Seaicéid fálaithe 
  * Bolgáin solais ísealfhuinnimh 
  * Cuasbhallaí a insliú 
  * Comhairle faoi fhuinneamh 

Le hiarratas a dhéanamh, caithfidh tú foirm iarratais (pdf) a líonadh.
Tabharfaidh measúnóir a cheap an SEAI cuairt ar d’áit chónaithe, deimhneoidh
siad go bhfuil tú incháilithe agus déanfaidh siad measúnú ar an obair is gá a
dhéanamh. Má tá tú incháilithe, ceapfaidh an SEAI suiteálaí ansin chun
tabhairt faoin obair. Ní ghearrtar aon táille ar an úinéir tí ar aon obair a
dhéantar faoin scéim seo.

##  Tuilleadh eolais

Chun teacht ar eolas breise ar d’áit chónaithe a dhéanamh níos neamhdhíobhálaí
don chomhshaol, féach láithreán gréasáin an SEAI.

_**Dáta an Leasaithe Deireanaigh:** 17 Samhain 2021 _

[
](https://facebook.com/sharer/sharer.php?u=https://www.citizensinformation.ie/ga/environment/environmental-
grants-and-schemes-for-your-home/greener-
homes/?utm_source=sharebutton_facebook) [
](https://twitter.com/intent/tweet/?text=%C3%81iteanna%20c%C3%B3naithe%20n%C3%ADos%20glaise&url=https://www.citizensinformation.ie/ga/environment/environmental-
grants-and-schemes-for-your-home/greener-
homes/?utm_source=sharebutton_twitter) [
](whatsapp://send?text=https://www.citizensinformation.ie/ga/environment/environmental-
grants-and-schemes-for-your-home/greener-
homes/?utm_source=sharebutton_whatsapp) [
](mailto:?subject=%C3%81iteanna%20c%C3%B3naithe%20n%C3%ADos%20glaise&body=https://www.citizensinformation.ie/ga/environment/environmental-
grants-and-schemes-for-your-home/greener-homes/?utm_source=sharebutton_email)
[ ](javascript:void\(0\))

###  Ábhar Gaolmhar

  * [ _Deontas le Teach Altranis a Íoc_ ](/ga/health/health-services/health-services-for-older-people/nursing-home-subvention/)

Tá an scéim seo dúnta d'iarratasóirí nua ó 27 Meán Fómhair 2009.

  * [ _Uasghráduithe fuinnimh in aisce (Scéim Tithe Níos Teo)_ ](/ga/housing/housing-grants-and-schemes/grants-for-home-renovations-and-improvements/warmer-homes-scheme/)

Díríonn an scéim ar éifeachtacht fuinnimh agus teocht na dtithe ina bhfuil
daoine ar ioncam íseal ina gcónaí a fheabhsú.

  * [ _Tithe folmha_ ](/ga/housing/vacant-homes/vacant-homes/)

Faisnéis ar thithe folmha in Éirinn, cad a tharlaíonn nuair a fhágtar teach
folamh agus scéimeanna atá ar fáil chun áitribh fholmha a shocrú.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

