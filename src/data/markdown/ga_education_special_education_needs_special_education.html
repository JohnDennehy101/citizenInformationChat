English  | **Gaeilge**

**Anseo atá tú:** [ Baile ](/ga/) > [ Oideachas agus Oiliúint
](/ga/education/) > [ Oideachais speisialta acu ](/ga/education/special-
education-needs/) > Oideachas riachtanas speisialta

#  Oideachas riachtanas speisialta

  * Reamhrá 
  * Tacaíochtaí oideachais riachtanasspeisialta 
  * Eagraíochtaí agus comhlachtaíreachtúla a bhfuil ról acu san oideachas riachtanas speisialta 
  * An dlí maidir le hoideachasriachtanas speisialta 
  * Cá háit a ndéanfaidh méiarratas 

##  Reamhrá

Ciallaíonn riachtanais speisialta oideachais na socruithe speisialta
oideachais atá i bhfeidhm do leanaí a bhfuil míchumas orthu. Tá ceart
bunreachtúil ag gach leanbh – lena n-áirítear leanaí a bhfuil míchumas orthu
agus leanaí a bhfuil riachtanais speisialta acu – bunoideachas a fháil saor in
aisce. Tá ceart ag leanaí a bhfuil riachtanais speisialta oideachais acu
bunoideachas a fháil saor in aisce suas go dtí aois 18. Tá tuilleadh eolais
faoin dlí faoi oideachas riachtanais speisialta le fáil i [ Tuilleadh mar
gheall ar an ábhar seo. ](/ga/education/special-education-needs/special-
education/) i [ Bunreacht na hÉireann tá tuilleadh faisnéise faoi ról an Stáit
oideachas a chur ar fáil agus faoi chearta na dtuismitheoirí
](/ga/education/the-irish-education-system/constitution-and-education/) .

Is duine le riachtanais speisialta oideachais thú má tá do chumas a bheith
páirteach i agus tairbhe a bhaint as oideachas teoranta de dheasca a bheith
faoi mhíchumais seasmhach fisiceach, céadfach, sláinte mheabhrach nó foghlama.
Is é an polasaí ná oideachas riachtanas speisialta a chur ar fáil i suímh den
phríomhshruth chomh fada agus is féidir.Forálann an [ Acht um Oideachas do
Dhaoine a bhfuil Riachtanais Speisialta Oideachais Orthu 2004 (pdf)
](http://www.oireachtas.ie/documents/bills28/acts/2004/A3004.pdf) go bhfuil
leanaí le hoideachas a fháil i suíomh cuimsitheach mura mbeadh sé seo ar leasa
an linbh nó ar leasa soláthar éifeachtach oideachais do leanaí eile in
oideachas den phríomhshruth.

D’fhoilsíodh an Chomhairle Náisiúnta um Oideachas Speisialta bileog fhaisnéise
do thuismitheoirí, [ Leanaí a bhfuil Riachtanais Speisialta Oideachais Acu
(pdf) ](http://ncse.ie/wp-content/uploads/2014/10/Leanai_a-
Bhfuil_Riachtanais_Speisialta_Oideachais_Acu.pdf) .

##  Tacaíochtaí oideachais riachtanasspeisialta

Is féidir oideachas do leanaí a bhfuil riachtanais speisialta acu a chur ar
fáil i ngnáthranganna i scoileanna den phríomhshruth, i ranganna speisialta i
scoileanna den phríomhshruth nó i scoileanna speisialta.

**Oideachas i scoileanna príomhshrutha**

Tá a lán leanaí a bhuil míchumais orthu nó a bhfuil riachtanais speisialta acu
i ngnáthranganna i scoileanna den phríomhshruth. B’fhéidir go bhfaighidís
cuidiú a fháil ó mhúinteoirí tacaíochta foghlama nó ó mhúinteoirí acmhainní
foghlama agus ó chúntóirí riachtanas speisialta (SNAanna). Tá na tacaíochtaí
seo do leanaí a bhfuil riachtanais speisialta oideachais acu ar fáil i [
bunscoileanna ](/ga/education/special-education-needs/special-needs-education-
primary-schools/) agus [ iar-bhunscoileanna ](/ga/education/special-education-
needs/post-primary-education-for-students-with-special-needs/) .

**Ranganna speisialta i scoileanna príomhshrutha**

Freastalaíonn roinnt leanaí ar ranganna speisialta i scoileanna den
phríomhshruth. De ghnáth bíonn cóimheasanna ísle múinteoir le daltaí sna
ranganna seo.

###  Scoileanna Speisialta

Tá níos mó ná 140 scoil speisialta ann a fhreastalaíonn ar chineálacha áirithe
míchumais agus ar riachtanas speisialta. Ina measc tá: scoileanna speisialta
do dhaltaí a bhfuil mhíchumas foghlama ginearálta éadrom nó measartha acu;
scoileanna do dhaltaí lagamhairc agus lagéisteachta; cúpla scoil do dhaltaí a
bhfuil mhíchumas acu; líon beag scoileanna speisialta do dhalta a bhfuil
deacrachtaí mothúchánacha nó troma iompair aige.

Is féidir leat na scoileanna speisialta i do cheantar a aimsiú ar láithreán
gréasáin NCSE.

**Socruithe speisialta do mhíchumais ar leith**

Is féidir le daltaí a bhfuil míchumais sainiúla foghlama a bheith in ann
díolúine a fháil ó chuid de na gnáthriachtanais oideachais. Mar shampla, má tá
disléices ort b’fhéidir go mbeifeá díolmhaithe ó riachtanas staidéar a
dhéanamh ar an nGaeilge agus/nó teanga ón mhór-roinn.

**Pleananna Oideachais**

Faoin Acht um Oideachas do Dhaoine a bhfuil Riachtanais Speisialta Oideachais
acu 2004 ba cheart go mbeadh plean pearsanta oideachais ag gach leanbh a
meastar go bhfuil riachtanais speisialta oideachais acu. Níl an córas seo ag
feidhmiú fós ach tá a chur i bhfeidhm á chomhordú ag an gComhairle Náisiúnta
um Oideachas Speisialta (CNOS) a d’fhoilsigh [ Treoirlínte do Phróiseas an
Phlean Aonair Oideachais (pdf) ](http://ncse.ie/wp-
content/uploads/2014/10/TreoirlinteNCSE.pdf) . D’fhoilsigh an CNOS Tuarascáil
ar Chur i bhFeidhm: Plean le hAghaidh Cur i bhFeidhm Céimithe an Achta EPSEN
2004 chomh maith. Leagann sé seo amach an dóigh ar féidir an tAcht a chur i
bhfeidhm. Áfach níl aon dáta faoi láthair (2009) an measúnú ar riachtanais
agus plean pearsanta oideachais á chur i bhfeidhm.

###  Múnla Leithdháilte

In 2017, tugadh isteach measúnú nua chun conas a leithdháiltear múinteoirí
oideachais speisialta ar scoileanna príomhshrutha (pdf) a fhiosrú. Faoin
gcóras nua, faigheann gach scoil leithdháileadh aonair múinteoirí oideachais
speisialta. Cinntear líon na leithdháilte múinteoirí oideachais speisialta ar
scoil de réir mhéid na scoile agus de réire a póifíle oideachais.

Cuirtear na hacmhainní riachtanacha ar fáil do scoileanna roimh ré anois ionas
gur féidir daltaí a bhfuil riachtanais speisialta oideachais acu a chlárú i
scoileanna agus rochtain a fháil ar thacaíochtaí breise. Ligeann se seo do
scoil a bheith ionchuimsitheach agus tacaíocht bhreise teagaisc a chur ar fáil
do dhaltaí a bhfuil sé de dhíth orthu. Tá eolas do thuismitheoirí agus do
chaomhnóirí faoin gcaoi is féidir le do leanbh tacaíocht bhreise teagaisc a
fháil ar scoil (pdf) Curtha ar fáil ag an Roinn Oideachais agus Scileanna.

Féadfaidh tú níos mó a léamh faoin tsamhail nua leithdháilte inár ndoiciméad
ar oideachas riachtanas speisialta i mbunscoileanna agus in iar-
bhunscoileanna.

**Iompar**

Tá [ Socruithe speisialta iompair, ](/ga/education/special-education-
needs/school-transport-for-children-with-special-needs/) lena n-áirítear
coimhdirí agus úmacha slándála ar fáil do leanaí a bhfuil míchumais orthu atá
ag freastal ar scoil.

**Tacaíochtaí altranais chun freastal ar scoil**

Don scoilbhliain 2022-2023, reáchtálfar scéim phíolótach nua chun tacaíochtaí
altranais a chur i bhfeidhm ionas gur féidir le leanaí a bhfuil riachtanais
chasta chúram sláinte acu freastal ar scoil. Faigh tuilleadh eolais faoi
iarratas a dhéanamh ar an scéim phíolótach.

##  Eagraíochtaí agus comhlachtaíreachtúla a bhfuil ról acu san oideachas
riachtanas speisialta

**An Chomhairle Náisiúnta um Oideachas Speisialta**

Is comhlacht reachtúil é an [ Chomhairle Náisiúnta um Oideachas Speisialta
](http://ncse.ie/) a bhfuil feidhmeanna áirithe aige maidir le hoideachas
riachtanais speisialta. Is iad seo a phríomhfheidhmeanna:

  * Soláthar seirbhísí oideachais agus tacaíochta do leanaí a bhfuil riachtanais speisialta oideachais acu a phleanáil agus a chomhordú (i gcomhar le scoileanna agus leis an bhFeidhmeannacht Seirbhíse Sláinte (FSS) 
  * Cur i bhfeidhm an Achta um Oideachas do Dhaoine a bhfuil Riachtanais Speisialta Oideachais acu a phleanáil 
  * Faisnéis a scaipeadh maidir leis an gcleachtas is fearr maidir le hoideachas leanaí a bhfuil riachtanais speisialta oideachais acu 
  * Faisnéis a chur ar fáil do thuismitheoirí maidir le teidlíochtaí leanaí a bhfuil riachtanais speisialta oideachais acu 
  * Measúnú agus athbhreithniú a dhéanamh ar acmhainní atá de dhíth ar leanaí a bhfuil riachtanais speisialta oideachais acu 
  * Cinntiú go ndéantar monatóireacht agus athbhreithniú ar dhul chun cinn mac léinn a bhfuil riachtanais speisialta oideachais acu 
  * Athbhreithniú a dhéanamh ar sholáthar oideachais d’aosaigh a bhfuil míchumais orthu 
  * Institiúidí oideachais a chomhairliú maidir leis an gcleachtas is fear 
  * Comhairliú le comhlachtaí deonacha 
  * Comhairle a thabhairt don Aire Oideachais ar rudaí a bhaineann leis an oideachas speisialta 
  * Taighde a dhéanamh agus torthaí a fhoilsiú 
  * Duine a ainmniú chun measúnú a dhéanamh ar riachtanas oideachais thar ceann FSS 

Forálann an tAcht um Míchumas 2005 do Mheasúnú Riachtanas (MR) chun
riachtanais sláinte do linbh a aithint agus cad iad na seirbhísí sláinte atá
ag teastáil chun na riachtanais seo a chomhlíonadh. Déanann FSS an measúnú ar
leanaí nó daoine óga faoi mhíchumas. Ó 2021 i leith, ní mór don NCSE duine a
ainmniú chun measúnú a dhéanamh ar riachtanais oideachais thar ceann FSS nuair
a bhíonn AON á phróiseáil. Faigh tuilleadh eolais faoin Measúnú ar Riachtanais
do leanaí nó do dhaoine óga faoi mhíchumas

Ó 2017, d'aistrigh an tSeirbhís Tacaíochta d’Oideachais Speisialta, an
tSeirbhís Náisiúnta Tacaíochta Iompraíochta agus Seirbhís na Mhúinteoirí
Cuairtaíochta chuig an CNOS. Bunaíodh seirbhís tacaíochta CNOS chun seirbhís
níos comhtháite a chur ar fáil do leanaí agus dá dteaghlaigh chomh maith le
múinteoirí agus scoileanna.

D’fhoilsigh CNOS eolas do thuismitheoirí, lena n-áirítear an méid seo a
leanas:

•Ceisteanna Coitianta

•Eolas ar ranganna speisialta i scoileanna

•Leabhráin eolais agus paimfléid

**Eagarthóirí Riachanais Speisialta Oideachais**

Fostaíonn an CNOS breis agus 80 Eagraitheoirí Riachtanas Speisialta Oideachais
(SENOanna) atá freagrach as teagasc breise agus acmhainní eile a dháileadh
chun tacaíocht a thabhairt do riachtanais oideachais speisialta leanaí a
bhfuil míchumais orthu ar leibhéal áitiúil.

Is iad na SENOanna an pointe teagmhála do thuismitheoirí/ghairdiain agus
scoileanna. Is iad seo a leanas na príomhghníomhaíochtaí atá acu:

  * Iarratais ó gach scoil a phróiseáil maidir le tacaíocht múinteoirí acmhainne maidir le leanaí a bhfuil míchumais íosmhinicíochta orthu amhail míchumais mheasartha ghinearálta foghlama, laigí radhairc nó éisteachta, míchumais fhisiceacha nó uathachas, agus ag cinneadh ar leibhéal na tacaíochta atá fóirsteanach don scoil. 
  * Iarratais a phróiseáil ó scoileanna dara leibhéal do thacaíocht mhúinteora acmhainní maidir le leanaí le míchumais ardmhinicíochta amhail mion-mhíchumas ginearálta foghlama agus ag cinneadh ar leibhéal na tacaíochta atá fóirsteanach don scoil 
  * Iarratais ó scoileanna a phróiseáil agus leibhéal cuí na tacaíochta ó chúntóir riachtanas speisialta a chinneadh do leanaí a bhfuil míchumais orthu 
  * Iarratais ar threalamh speisialta/teicneolaíocht cúnaimh a scrúdú ó na scoileanna go léir (is í an Roinn Oideachais a dhéanann cinntí faoi seo) 
  * Iarratais ó scoileanna ar shocruithe iompair do leanaí a bhfuil míchumais orthu a scrúdú agus moltaí a dhéanamh leis an Roinn Oideachais 
  * Ag aithint an tsuímh oideachais atá oiriúnach do leanaí aonair a bhfuil riachtanais speisialta oideachais acu. 

[ Tá liosta SENOanna ar fáil ar shuíomh gréasáin na Comhairle Náisiúnta um
Oideachas Speisialta. ](https://ncse.ie/seno-contact-information)

**An Chomhairle Náisiúnta um Churaclam agus Mheasúnú**

Is comhlacht reachtúil é an Chomhairle Náisiúnta Curaclaim agus Mheasúnachta
(CNCM). Ceann de na feidhmeanna atá aici ná comhairle a thabhairt don Aire
Oideachais ar an gcuraclam agus riachtanais siollabais mac léinn a bhfuil
míchumais orthu nó riachtanais speisialta acu. Tá Tá [ Treoirlínte do
Mhúinteoirí Daltaí a bhfuil Míchumais Ghinearálta Foghlama orthu (pdf)
](http://ncse.ie/wp-content/uploads/2014/10/TreoirlinteNCSE.pdf) foilsithe ag
an gComhairle. Tá dréacht-treoirlínte tiomsaithe ag CNCM freisin do
mhúinteoirí daltaí sár-chumasacha.

**Seirbhís Náisiúnta Síceolaíochta Oideachais**

Is gníomhaireacht fheidhmeannach den Roinn Oideachais í an tSeirbhís Náisiúnta
Síceolaíochta Oideachais (SNSO). [ Cuireann SNSO seirbhísí síceolaíochta ar
fáil do bhunscoileanna agus d’iar-bhunscoileanna, idir scoileanna stáit agus
scoileanna príobháideacha ](/ga/education/primary-and-post-primary-
education/educational-supports/psychological-assessment-school/) .

Próiseálann SNSO iarratais ar “chóiríocht réasúnach” sna  socruithe le
haghaidh scrúduithe stáit do leanaí a bhfuil míchumais orthu  .

##  An dlí maidir le hoideachasriachtanas speisialta

Tháinig athruithe suntasacha ar an dlí le blianta beaga anuas a bhfuil
tionchar acu ar pháistí le míchumas nó ar pháistí atá faoi mhíbhuntáiste
oideachais ar chúis ar bith.

###  An tAcht um Oideachas do Dhaoine le Riachtanais Speisialta Oideachais
2004

Forálann an [ tAcht um Oideachas do Dhaoine le Riachtanais Speisialta
Oideachais 2004
](http://www.irishstatutebook.ie/2004/en/act/pub/0030/index.html) go gcuirtear
oideachas ar dhaoine óga faoi bhun 18 le riachtanais speisialta oideachais.
Leagtar béim san Acht ar oideachas leanaí ach tá tagairtí ann freisin do
bhreisoideachas agus d’oideachas aosach. Áirítear tú mar dhuine le riachtanais
speisialta oideachais mura bhfuil sé ar do chumas bheith páirteach go hiomlán
in oideachas agus tairbhe a bhaint as mar gheall ar mhíchumas buan, bíodh sé
fisiceach, céadfach, meabhairshláinteach nó foghlamtha.

An tAcht:

  * Forálann sé go gcuirtear oideachas ar dhaoine le riachtanais speisialta oideachais i dtimpeallacht chuimsitheach, chomh fada agus is féidir 
  * Dearbhaíonn sé go bhfuil na cearta céanna ag daoine le riachtanais speisialta oideachais páirt a ghlacadh in oideachas agus tairbhe a bhaint as agus atá ag daoine nach bhfuil na riachtanais sin acu 
  * Forálann sé do bhreis rannpháirtíochta ag tuismitheoirí in oideachas a leanaí agus i gcinnteoireacht 
  * Bunaíonn sé an Chomhairle Náisiúnta um Oideachas Speisialta (CNOS) ar bhonn reachtúil 
  * Tugann sé feidhmeanna reachtúla do bhoird sláinte (dá ngairtear Feidhmeannacht na Seirbhíse Sláinte) maidir le hoideachas daoine le riachtanais speisialta oideachais 
  * Bunaíonn sé córas neamhspleách achomhairc - an Bord Achomhairc um Oideachas Speisialta - le go bhféadfaí achomharc a dhéanamh in aghaidh cinntí maidir le socraithe oideachais do dhaoine le riachtanais speisialta oideachais 

Ordaítear san Acht réimse seirbhísí le cur ar fáil do dhaoine le riachtanais
speisialta oideachais. Orthu sin tá measúnachtaí, pleananna oideachais agus
seirbhísí tacaíochta eile. Féadfaidh tuismitheoirí measúnacht a iarraidh ar
riachtanais speisialta a bpáistí. Féadfaidh Feidhmeannacht na Seirbhíse
Sláinte (FSS), príomhoide scoile nó an Chomhairle Náisiúnta um Oideachas
Speisialta measúnachtaí a thionscnamh. Níl an córas pleananna pearsanta
oideachais ann fós. Tá an FSS ag comhordú an cur i gníomh.

Tá seirbhísí sláinte á gcur ar fáil ag FSS faoi láthair do leanaí réamhscoile
agus b’fhéidir go gcuirfidh siad seirbhísí teiripe urlabhra agus teanga ar
fáil freisin. Is í an Chomhairle Náisiúnta um Oideachas Speisialta (NCSE) a
bheidh freagrach as seirbhísí a chur ar fáil do leanaí scoile.

###  An Bord Achomhairc um Oideachas Speisialta agus idirghabháil

Cuireann Acht na bliana 2004 modhanna eile ar fáil chun díospóidí a réiteach
agus spreagann sé daoine gan dul chun cúirte chun sásamh a lorg. Bunaíodh an
Bord Achomhairc um Oideachas Speisialta i 2006 chun díospóidí a réiteach agus
chun cinntí a dhéanamh faoi achomhairc, agus tá chéad bhaill an Bhoird ceaptha
cheana féin. Má dhiúltaíonn an chomhairle socruithe a dhéanamh chun leanbh a
mheas, nó plean oideachais a cheapadh, féadfaidh tuismitheoirí an linbh nó
príomhoide na scoile achomharc a dhéanamh chuig an mBord Achomhairc.

Tá sé de chumhacht ag an mBord Achomhairc ordú a thabhairt don chomhairle
socruithe a dhéanamh chun an leanbh a mheas nó plean oideachais a cheapadh. Ní
mór don chomhairle géilleadh do threoir an Bhoird sa chás sin.

Féadfaidh an Bord diúltú d’achomharc na dtuismitheoirí nó an phríomhoide. Tá
foráil in Acht na bliana 2004 go mbeadh próiseas idirghabhála ann má ídítear
aon cheart achomhairc atá ann faoin reachtaíocht.

###  An tAcht Oideachais 1998

Cuireann an [ tAcht Oideachais 1998
](http://www.irishstatutebook.ie/1998/en/act/pub/0051/index.html) béim ar na
cearta atá ag páistí le míchumas agus le riachtanais speisialta oideachais.

Leagann sé síos go gcaithfidh gach duine atá ag plé le cur i bhfeidhm na
rachtaíochta, aird a thabhairt ar roinnt cuspóirí, ina measc:

  * Go gcuirfí i bhfeidhm go praicticiúil ó thaobh an oideachais na cearta bunreachtúla atá ag páistí, ag cur san áireamh páistí a bhfuil míchumas orthu nó a bhfuil riachtanais speisialta oideachais acu. 
  * Go gcuirfí ar fáil, chomh fada agus is féidir go praicticiúil agus ag cuimhniú ar na hachmhainní atá ann, oideachas den chaighdeán agus den chineál atá in oiriúint do riachtanais agus do chumas mhuintir na tíre. 

Tá dualgas ar an Aire Oideachais , i measc rudaí eile, a chinntiú go bhfuil
fáil ag gach duine atá ag cónaí sa stát, daoine le míchumais agus le
riachtanais speisialta eile oideachais san áireamh, ar sheirbhísí tacaíochta
agus ar oideachas atá ar an gcaighdeán agus ar an gcineál atá oiriúnach dá
riachtanais agus dá (h)éirim.

###  Airgeadú

Cuireann an tAcht dualgais áirithe ar an Aire Oideachais i leith airgeadú, ina
measc airgeadú na seirbhísí tacaíochta do scoláirí le míchumais, ina measc.

Cuireann sé de dhualgas ar scoileanna freisin a gcuid achmhainní a úsáid
d'fhonn a chinntiú go n-aithnítear agus go ndéantar soláthar do na riachtanais
oideachais atá ag na daltaí go léir iad siúd le mí chumais ina measc.

Cuireann sé de dhualgas ar an mBord Bainistíochta úsáid a bhaint as airgead a
tháinig ón Stát, chun soláthar agus socrú reasúnta a dhéanamh do scoláirí le
míchumas nó le riachtanais oideachais speisialta eile. I measc na socraithe
seo bheadh, nuair ba ghá, athruithe le déanamh ar fhoirgnimh agus treallamh
oiriúnach a chur ar fáil.

De réir an Achta freisin, d'fhéadfadh na slait tomhais le haghaidh airgeadú
scoileanna, deontaisí breise a cheadú do scoileanna ag braith ar cén leibhéal
míbhuntaiste oideachais atá i gceist.

###  Seirbhísí tacaíochta  

Sé an sainmhíniú atá ag an Acht 1998 ar sheirbhísí tacaíochta ná ( i measc
gnéithe eile ):

  * Measúnú Daltaí 
  * Seirbhísí Chomhairleacha agus Threoracha 
  * Fearas agus Áiseanna theicniúla, ina measc bealach isteach chuig scoileanna, athrú ar fhoirgnimh chun bealach isteach a réiteach, agus córas taistil do dhaltaí le riachtanais speisialta agus dá gcuid teaghlaigh. 
  * Áiseanna do dhaltaí atá ag foghlaim tré mhéan teanga chomhartha na hÉireann nó teanga chomhartha eile agus seirbhísí teangaireachta ina measc 
  * Seirbhísí theiripe cainte 
  * Áiseanna le haghaidh luathoideachas, oideachas bunscoile, iarbhunscoile agus aosach nó leanúnach do dhaltaí le riachtanais speisialta taobh amuigh de scoileanna nó de ionaid oideachais 

###  Na hAchtanna Ionannais Stádais 2000-2011

Eisreachtaíonn na [ hAchtanna um Stádas Comhionann 2000 - 2011
](http://www.irishstatutebook.ie/2000/en/act/pub/0008/index.html) an
t-idirdhealú i réimsí saoil lasmuigh den obair - go háirithe i soláthar
seirbhísí. Baineann na nAchtanna le seirbhísí oideachais - scoileanna
príobháideacha agus áiseanna réamhscoile san áireamh.

Tá coinníollacha ar leith san Acht maidir le hoideachas agus baineann cuid acu
sin le daoine le míchumas nó daoine a bhfuil riachtanais speisialta acu.

Coscann na nAchtanna idirdhealú díreach agus indíreach ar bhunúis éagsúla, ina
measc gnéas, reiligiún, míchumas, cine agus ballríocht den lucht taistil.

Faoin Acht ní féidir le scoil idirdhealú a dhéanamh ar bhunús:

  * Cead isteach nó na tearmaí agus na coinníollacha a bhaineann leis an gcead isteach. 
  * Bealach isteach an scoláire chuig aon chúrsa, áis nó sochar atá curtha ar fáil. 
  * Aon téarma nó coinníoll eile a bhainfeadh le rannpháirtíocht an scoláire sa scoil. 
  * Díbirt an scoláire nó aon phionós eile 

###  Idirdhealú ar bhunú míchumais

Leagann an nAchtanna um Stádas Comhionann síos imeachtaí áirithe nach údar
idirdhealaithe iad. Baineann siad seo a leanas le idirdhealú ar bhunús
míchumais:

  * Is féidir le scoileanna socruithe ar leith a dhéanamh le haghaidh spóirt do pháistí ar bhunús aoise, gnéis nó míchumais má tá gá ciallmhar leo. 
  * Ní bheidh idirdhealú déanta ag scoil i gcoinne dalta le míchumas má chiallaíonn claoí leis an Acht go mbeadh droch thioncar aige ar dhaltaí eile nó go mbeadh sé dodhéanta seirbhísí a chur ar fáil dóibh. 
  * I gcásanna áirithe, is féidir le idirdhealú ar bhunús míchumais tarlú mura mbíonn gach iarracht réasúnta déanta rudaí a chur in oiriúint do dhuine le míchumas. Munar féidir le duine míchumasach úsáid a bhaint as seirbhís gan cóireáil nó áiseanna speisialta a bheith curtha ar fáil, ansin d'fhéadfaí iarradh ar an té atá ag cur na seirbhísí ar fáil na socruithe speisialta seo a dhéanamh mura bhfuil ach costas ainmneach i gceist. 

Tá coinníoll san Acht a dhéanann soiléiriú ar "chostas ainmneach", sé sin nach
bhfuil an costas / ainmneacha díobhálach do, agus nach ndéanann siad maolú ar,
na gnéithe éagsúla atá san Acht Oideachais 1998 maidir le páistí le míchumais.
Ba cheart a thuiscint go mbaineann na rialacha seo ar fad le úsáid airgead
poiblí. Ciallaíonn sé seo nach bhfuil gá do scoileanna príobháideacha
socruithe speisialta a dhéanamh do pháistí le míchumais ach amháin sa chás
agus nach bhfuil ach costas ainmneach i gceist.

##  Cá háit a ndéanfaidh méiarratas

###  Rannán an Oideachais Speisialta

An Roinn Oideachais agus Scileanna

Corr na Madaí  
Áth Luain  
An Iarmhí  
N37 X659  
Éire

**Teil:** (090) 648 4187

**Láithreán Gréasáin:** [ https://www.gov.ie/en/organisation-
information/b05378-special-education-section/
](https://www.gov.ie/en/organisation-information/b05378-special-education-
section/)

**R-phost:** [ special_education@education.gov.ie
](mailto:special_education@education.gov.ie)

###  An Chomhairle Náisiúnta um Oideachas Speisialta

1-2 Sráid an Mhuilinn  
Baile Átha Troim,  
An Mhí  
C15 P2KC  
Éire

**Teil:** (01) 6033200

**Láithreán Gréasáin:** [ http://www.ncse.ie/ ](http://www.ncse.ie/)

Féadtar sonraí teagmhála a fháil d'aonaid [ ghnó éagsúla laistigh den NCSE
](https://ncse.ie/head_office_contacts_list) .

###  An Chomhairle Náisiúnta Curaclaim agus Measúnachta

ESRI Building  
Cearnóg Whitaker  
Cé Sir John Rogerson  
Baile Átha Cliath 2  
D02 K138  
Éire

**Teil:** +353 1 661 7177

**Láithreán Gréasáin:** [ https://www.ncca.ie/ ](https://www.ncca.ie/)

**R-phost:** [ info@ncca.ie ](mailto:info@ncca.ie)

###  Seirbhís Náisiúnta Síceolaíochta Oideachais

Sráid Mhaoilbhríde  
Baile Átha Cliath 1  
D01 RC96  
Éire

**Teil:** (01) 889 2700

**Láithreán Gréasáin:** [ https://www.gov.ie/en/service/5ef45c-neps/
](https://www.gov.ie/en/service/5ef45c-neps/)

**R-phost:** [ neps@education.gov.ie ](mailto:neps@education.gov.ie)

Is féidir leat teacht ar fhaisnéis teagmhála [ d'oifigí NEPS in Éirinn (pdf)
](https://s3-eu-
west-1.amazonaws.com/govieassets/42216/a099e1bbae0041f2950becf6ee53cf09.pdf) .

_**Dáta an Leasaithe Deireanaigh:** 27 Deireadh Fómhair 2022 _

[
](https://facebook.com/sharer/sharer.php?u=https://www.citizensinformation.ie/ga/education/special-
education-needs/special-education/?utm_source=sharebutton_facebook) [
](https://twitter.com/intent/tweet/?text=Oideachas%20riachtanas%20speisialta&url=https://www.citizensinformation.ie/ga/education/special-
education-needs/special-education/?utm_source=sharebutton_twitter) [
](whatsapp://send?text=https://www.citizensinformation.ie/ga/education/special-
education-needs/special-education/?utm_source=sharebutton_whatsapp) [
](mailto:?subject=Oideachas%20riachtanas%20speisialta&body=https://www.citizensinformation.ie/ga/education/special-
education-needs/special-education/?utm_source=sharebutton_email) [
](javascript:void\(0\))

###  Ábhar Gaolmhar

  * [ _An dlí ar riachtanais speisialta oideachais gan chostas_ ](/ga/education/special-education-needs/an-dli-ar-riachtanais-oideachais-speisialta/)

Clúdaíonn an leathanach seo an dlí a chlúdaíonn riachtanais speisialta
oideachais. Tá sé seo casta agus tá sé scaipthe ar fud Bhunreacht na hÉireann
agus píosaí eile reachtaíochta.

  * [ _Iompar scoile do ghasúir le riachtanais speisialta_ ](/ga/education/special-education-needs/school-transport-for-children-with-special-needs/)

Is féidir le gasúir atá ar an rolla i Scoileanna Speisialta Stáit nó i
Ranganna Speisialta i mBunscoileanna Stáit bheith i dteideal iompar saor in
aisce a fháil idir an baile agus an scoil.

  * [ _Oideachas riachtanas speisialta: oideachas iarbhunscoile_ ](/ga/education/special-education-needs/post-primary-education-for-students-with-special-needs/)

Cur síos ar oideachas iarbhunscoile do mhic léinn atá faoi mhíchumas agus a
bhfuil riachtanais speisialta oideachais acu.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

