English  | **Gaeilge**

**Anseo atá tú:** [ Baile ](/ga/) > [ Airgead agus Cáin ](/ga/money-and-tax/)
> [ Cáin ](/ga/money-and-tax/tax/) > [ Cánacha agus faoisimh a bhaineann le
tithíochta ](/ga/money-and-tax/tax/housing-taxes-and-reliefs/) > Díolúintí ón
gCáin Mhaoine Áitiúil

#  Díolúintí ón gCáin Mhaoine Áitiúil

  * Réamhrá 
  * Athruithe ar dhíolúintí 
  * Díolúintí ó Cháin Mhaoine Áitiúil 
  * Díolúintí roimhe seo ó Cháin Mhaoine Áitiúil 2013-2021 
  * Maoin nach bhfuil faoi dhliteanas íoc as CMÁ 
  * Conas iarratas a dhéanamh 
  * Cá ndéanfaidh mé iarratas? 

##  Réamhrá

Tá do mhaoin faoi dhliteanas Cáin Mhaoine Áitiúil (CMÁ) a íoc más réadmhaoin
chónaithe é an 1 Samhain.

Tá réadmhaoin áirithe díolmhaithe ó Cháin Mhaoine Áitiúil a íoc. D’fhéadfadh
gur féidir le roinnt daoine íocaíocht na cánach a iarchur má shásaíonn siad
critéir sonraithe. Is féidir leat eolas breise a léamh faoi íocaíocht CMÁ a
iarchur anseo.

Beidh roinnt réadmhaoine a bhí díolmhaithe a fhad le 2021 faoi dhliteanas CMÁ
a íoc in 2022, réadmhaoin san áireamh a tógadh ó 2013 ar aghaidh. Murar
cláraíodh do réadmhaoin roimhe seo leis na Coimisinéirí Ioncaim do CMÁ nó
dleacht stampála, beidh ort do réadmhaoin a chlárú.

Má tá do réadmhaoin díolmhaithe, tá ort measúnú a dhéanamh go fóill ar luach
do réadmhaoine agus tuairisceán Cáin Mhaoine Áitiúil a dhéanamh.

##  Athruithe ar dhíolúintí

Beidh Cáin Mhaoine Áitiúil atá le híoc in 2022 le híoc do réadmhaoin a tógadh
ón dáta deireanach luachála an 1 Bealtaine 2013.

Rachaidh na díolúintí do cheannaitheoirí céaduaire a cheannaigh réadmhaoin
idir an 1 Eanáir 2013 agus an 31 Nollaig 2013 agus na díolúintí do na tithe in
‘scáileastáit’ as feidhm. Cuirfear deireadh de réir a chéile leis an díolúine
shealadach do réadmhaoin a ndearna pirít díobháil dóibh i gceantair áirithe.

Leanfaidh réadmhaoin nach bhfuil a n-úinéirí ag cónaí iontu a thuilleadh mar
gheall ar bhreoiteacht de bheith díolmhaithe ach is féidir an réadmhaoin
fholamh a chur ar fáil, faoi na hathruithe a bheartaítear, do dhaoine le cónaí
iontu.

Níl réadmhaoin a thóg tógálaí nó forbróir, ach nach bhfuil díolta go fóill,
díolmhaithe a thuilleadh.

Tá díolúine nua ann do réadmhaoin a tógadh le bloic choincréite lochtacha.

##  Díolúintí ó Cháin Mhaoine Áitiúil

Réadmhaoin a ndeimhnítear go ndearnadh leibhéal suntasach díobhála ag pirít
dóibh. Baineann an díolúine seo le réadmhaoin chónaithe a léirítear go ndearna
pirít leibhéal suntasach díobhála dóibh. Sna cásanna seo, beidh an réadmhaoin
díolmhaithe ar feadh thart ar 6 bliana. Is féidir leat na treoirlínte
mionsonraithe maidir le díolúine ó CMÁ do phirít a léamh anseo (pdf). Ní
bheidh an díolúine seo ar fáil d’iarratasóirí nua i ndiaidh an 22 Iúil 2023.

B’fhéidir go mbeidh réadmhaoin a tógadh trí úsáid a bhaint as bloic
choincréite lochtach díolmhaithe má dheimhnítear go bhfuil siad incháilithe
don Scéim Deontais um Bloic Choincréite Lochtacha nó má thug an tógálaí nó an
comhlacht árachais faoi obair feabhsúcháin a theastaíonn nó má sholáthair siad
cistí leis seo a dhéanamh. Is féidir níos mó a léamh faoin díolúine do
réadmhaoin a tógadh le coincréit lochtach.

Réadmhaoin chónaithe faoi úinéireacht carthanais nó comhlachta phoiblí agus a
úsáidtear le cóiríocht agus tacaíocht a sholáthar do dhaoine a bhfuil
riachtanas ar leith acu agus óna dteastaíonn cóiríocht agus tacaíocht
speisialta lena chur ar a gcumas cónaí sa phobal (mar shampla, sciath-
thithíocht do dhaoine breacaosta nó daoine faoi mhíchumas).

###  Tithe altranais cláraithe.

Réadmhaoin tráchtála a úsáidtear, nó ar féidir iad a úsáid, mar áit chónaithe
agus atá go hiomlán faoi réir rátaí tráchtála.

Réadmhaoin ar fhág a n-úinéirí iad mar gheall ar bhreoiteacht. Baineann an
díolúine seo le réadmhaoin a d’áitigh tú mar do phríomháit chónaithe nó d’áit
chónaithe aonair ach nach raibh cónaí ort ann le 12 mhí anuas, ar a laghad,
mar gheall ar bhreoiteacht fhadtéarmach mheabhrach nó fhisiciúil. Má bhí an
réadmhaoin folamh ar feadh níos lú ná 12 mhí, d’fhéadfadh sé a bheith
díolmhaithe má dheimhníonn do dhochtúir nach dóchúil go bhfillfidh tú ar an
réadmhaoin. A fhad le 2021, ní raibh an díolúine i gceist ach mura raibh duine
eile ag cónaí sa réadmhaoin. Maidir le CMÁ don bhliain 2022, bíonn an díolúine
i gceist má chónaíonn duine sa réadmhaoin agus mura comhúinéir na réadmhaoine
iad. Mar shampla, d’fhéadfadh tionónta, gaol nó cara a bheith iontu.

Réadmhaoin a ceannaíodh, a tógadh nó a cuireadh in oiriúint do dhuine atá ar
éagumas buan agus iomlán go mbeadh cónaí orthu ann mar a bpríomháit chónaithe
nó a n-áit chónaithe aonair. I gcás oiriúnuithe a dhéantar do réadmhaoin,
bíonn an díolúine i gceist más mó costas na n-oiriúnuithe ná 25% de luach
margaidh na réadmhaoine sula ndearnadh é a oiriúnú. Cuirfear deireadh leis an
díolúine ag an gcéad dáta dliteanais eile má dhíoltar an réadmhaoin agus mura
gcónaíonn an duine ar éagumas ann a thuilleadh mar a bpríomháit chónaithe nó a
n-áit chónaithe aonair. (Tabhair faoi deara go bhfuil faoiseamh ar fáil
freisin ó CMÁ do réadmhaoin a rinne duine faoi mhíchumas a oiriúnú do ghairm
bheatha. Is féidir leo cáiliú do laghdú ar luach margaidh na réadmhaoine do
chuspóirí CMÁ. Ní bhaineann an faoiseamh seo ach amháin nuair a mhéadaíonn an
obair oiriúnaithe luach margaidh na réadmhaoine.) Is féidir leat níos mó a
léamh i dTreoirlínte na gCoimisinéirí Ioncaim maidir le Faoiseamh ó Cháin
Mhaoine Áitiúil do Dhaoine faoi Mhíchumas/ar Éagumas (pdf).

Réadmhaoin a úsáideann comhlachtaí carthanacha mar chóiríocht chónaithe maidir
le gníomhaíochtaí áineasa ar cuid lárnach iad de chuspóir charthanach an
chomhlachta, mar shampla, gníomhaíochtaí treoraithe agus gasógaíochta.

##  Díolúintí roimhe seo ó Cháin Mhaoine Áitiúil 2013-2021

Bhí réadmhaoin a cheannaigh tú agus a d’áitigh tú i 2013 díolmhaithe go dtí
2021 má lean tú d’úinéireacht uirthi mar d’áit chónaithe aonair nó mar
phríomháit chónaithe.

Bhí réadmhaoin nua agus nach raibh á húsáid roimhe seo a ceannaíodh ó thógálaí
nó ó fhorbróir idir an 1 Eanáir 2013 agus roimh an 1 Samhain 2021 díolmhaithe
fiú má díoladh arís iad sa tréimhse sin.

Bhí réadmhaoin chónaithe a thóg tógálaí nó forbróir agus a bhí faoina
n-úinéireacht díolmhaithe murar díoladh iad agus murar úsáideadh iad le cónaí
iontu.

Réadmhaoin áirithe in eastáit tithíochta neamhchríochnaithe (ar a dtugtar
“scáileastáit” go minic) a shonraítear sna Rialacháin Airgeadais (Cáin Mhaoine
Áitiúil), 2013.

##  Maoin nach bhfuil faoi dhliteanas íoc as CMÁ

Tá do réadmhaoin faoi dhliteanas CMÁ a íoc más réadmhaoin chónaithe é an 1
Samhain.

Mura bhfuil do réadmhaoin faoi dhliteanas CMÁ a íoc, ní gá duit tuairisceán
CMÁ a sheoladh ar aghaidh.

I measc na réadmhaoine nach bhfuil faoi dhliteanas, tá:

•Réadmhaoin tráchtála atá go hiomlán faoi réir rátaí tráchtála agus nach
réadmhaoin chónaithe é

•Réadmhaoin nach bhfuil áitithe atá oiriúnach le cónaí ann

•Réadmhaoin taidhleoireachta

•Tithe soghluaiste, feithiclí agus árthaí (báid)

##  Conas iarratas a dhéanamh

Le díolúine a éileamh, caithfidh tú do thuairisceán Cáin Mhaoine Áitiúil a
sheoladh faoin 7 Samhain, an díolúine atá á héileamh agat san áireamh.
Liostaítear ar láithreán gréasáin na gCoimisinéirí Ioncaim gach díolúine anuas
ar eolas faoi aon cháipéisíocht atá ort a chur san áireamh. Mura ndéanann tú
tuairisceán agus mura gcuireann tú na Coimisinéirí Ioncaim ar an eolas go
bhfuil do réadmhaoin díolmhaithe, b’fhéidir go mbeidh Meastachán na
gCoimisinéirí Ioncaim le híoc.

Ba é an spriocdháta le haghaidh tuairisceán CMÁ 2022 ná 10 Samhain 2021\. Mura
bhfuil do thuairisceán curtha isteach agat ba cheart duit é sin a dhéanamh. Má
tá do thuairisceán curtha isteach agat cheana ach gur mhaith leat iarratas a
dhéanamh ar dhíolúine anois is féidir leat d’iarratas a dhéanamh trí
M’Fhiosruithe nó tríd an bpost chuig an seoladh thíos.

##  Cá ndéanfaidh mé iarratas?

###  Na Coimisinéirí Ioncaim

Brainse Cáin Mhaoine Áitiúil (CMÁ)

Bosca Poist 1  
Luimneach

**Teil:** +353 (0) 1 738 3626

**Láithreán Gréasáin:** [ https://www.revenue.ie/en/contact-us/customer-
service-contact/lpt-vht.aspx ](https://www.revenue.ie/en/contact-us/customer-
service-contact/lpt-vht.aspx)

_**Dáta an Leasaithe Deireanaigh:** 3 Meitheamh 2022 _

[
](https://facebook.com/sharer/sharer.php?u=https://www.citizensinformation.ie/ga/money-
and-tax/tax/housing-taxes-and-reliefs/local-property-tax-
exemptions/?utm_source=sharebutton_facebook) [
](https://twitter.com/intent/tweet/?text=D%C3%ADol%C3%BAint%C3%AD%20%C3%B3n%20gC%C3%A1in%20Mhaoine%20%C3%81iti%C3%BAil&url=https://www.citizensinformation.ie/ga/money-
and-tax/tax/housing-taxes-and-reliefs/local-property-tax-
exemptions/?utm_source=sharebutton_twitter) [
](whatsapp://send?text=https://www.citizensinformation.ie/ga/money-and-
tax/tax/housing-taxes-and-reliefs/local-property-tax-
exemptions/?utm_source=sharebutton_whatsapp) [
](mailto:?subject=D%C3%ADol%C3%BAint%C3%AD%20%C3%B3n%20gC%C3%A1in%20Mhaoine%20%C3%81iti%C3%BAil&body=https://www.citizensinformation.ie/ga/money-
and-tax/tax/housing-taxes-and-reliefs/local-property-tax-
exemptions/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Íocaíocht na Cánach Maoine Áitiúla a Iarchur_ ](/ga/money-and-tax/tax/housing-taxes-and-reliefs/deferring-local-property-tax/)

Cáin atá sa Cháin Mhaoine Áitiúil atá le híoc ar mhaoin chónaithe. Tugtar
faisnéis sa cháipéis seo faoi na daoine a cháilíonn d’iarchur agus conas
íocaíocht na cánach a iarchur.

  * [ _Cáin Mhaoine Áitiúil (CMÁ)_ ](/ga/money-and-tax/tax/housing-taxes-and-reliefs/local-property-tax/)

Tá an Cháin Mhaoine Áitiúil (CMÁ) le híoc ar mhaoin chónaithe. Bailíonn na
Coimisinéirí Ioncaim í.

  * [ _Maoin a luacháil le haghaidh Cánach Maoine Áitiúil_ ](/ga/money-and-tax/tax/housing-taxes-and-reliefs/valuing-property-for-lpt/)

Is cáin féinmheasúnaithe í an Cháin Mhaoine Áitiúil. Tá uirlisí agus foinsí
faisnéise ann ar féidir leat a úsáid chun cabhrú leat luach do réadmhaoine
cónaithe a mheas.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

