English  | **Gaeilge**

**Anseo atá tú:** [ Baile ](/ga/) > [ Dlí ](/ga/justice/) > [ Forghníomhú an
Dlí ](/ga/justice/law-enforcement/) > Orduithe Srianta Gluaiseachta

#  Orduithe Srianta Gluaiseachta

  * Eolas 
  * Rialacha 

##  Eolas

Mar mhalairt ar phianbhreith choimeádta a ghearradh, is féidir leis na
cúirteanna srianta a ghearradh ar ghluaiseachtaí daoine a ciontaíodh as roinnt
mionchionta. Tugtar orduithe srianta gluaiseachta ar na srianta seo agus
tugadh isteach iad faoi [ Alt 101 den Acht um Cheartas Coiriúil 2006
](http://www.irishstatutebook.ie/2006/en/act/pub/0026/sec0101.html#sec101) .

Ní bhíonn ordú srianta gluaiseachta i bhfeidhm ach nuair a ciontaíonn an
chúirt duine éigin darb aois 18 mbliana nó níos mó agus nuair a ghearrtar
téarma príosúnachta orthu de 3 mhí nó níos mó. Ní féidir leis an gcúirt ordú
srianta gluaiseachta a ghearradh ar feadh tréimhse níos faide ná 6 mhí.

##  Rialacha

###  Cén srianta ar féidir leis an ordú a ghearradh orm?

Is féidir leis an ordú do ghluaiseachtaí a shrianadh de réir mar a mheasann an
chúirt atá cuí agus b’fhéidir go mbeadh cuirfiú mar chuid de. Chuirfeadh sé
seo oibleagáid ort a bheith in áit ar leith ar feadh tréimhse áirithe. Mar
shampla, bheadh ort bheith i do theach idir uaireanta 8i.n. agus 8 r.n.

Ar an dóigh chéanna, d’fhéadfadh an t-ordú toirmeasc a chur ort bheith in áit
áirithe ar feadh tréimhse áirithe. Mar shampla, b’fhéidir go mbeadh ort
fanacht ar shiúl ó shráid nó áitreabh ainmnithe áirithe idir 8i.n. agus 8r.n.

Ní féidir le hordú iallach a chur ort fanacht in áit nó in áiteanna ar feadh
tréimhse níos mó ná 12 uaire in aon lá amháin.  
Socraíonn an chúirt go gcuirfí cóip den ordú srianta gluaiseachta chuig
stáisiún na nGardaí a bhfuil freagracht aige as an gceantar a bhfuil an
ciontóir ina chónaí ann.

###  An féidir orduithe a athrú tar éis a ndéanta?

Is féidir. Is féidir le cúirt ordú a athrú ar iarratas scríofa a fháil ó
dhuine de na daoine seo a leanas:

  * An ciontóir 
  * Úinéir an áitribh atá sainráite san ordú 
  * Duine fásta ar ghnáth-áit chónaithe dó an t-áitreabh atá sainráite san ordú 
  * Ball den Gharda Síochána 

Is féidir leis an gcúirt an t-ordú a athrú trí áit nó tréimhse ama eile a chur
isteach in áit na háite nó na tréimhse atá sainráite san ordú cheana féin.

###  An féidir leis na cúirteanna níos mó ná aon ordú srianta gluaiseachta a
chur orm?

Is féidir. Nuair a bhíonn níos mó ná aon ordú in áit, áfach, ní féidir leis an
dtréimhse ama is gá duit fanacht in áit nó in áiteanna dul thar 6 mhí.

Nuair a ghearrtar orduithe as dhá chion nó níos mó is féidir leo a bheith
comhthráthach – is é sin, is féidir leo rith ag an am céanna – nó is féidir
leo a bheith comhleantach – is é sin, ní thosóidh an dara hordú go dtí go
gcríochnóidh an chéad ordú. I gceachtar den dá chás, ní bheidh an tréimhse ama
a gcaithfidh tú fanacht in aon áit nó in áiteanna a bheith níos mó ná uasmhéid
de 6 mhí.

###  Cad a tharlóidh mura gcomhlíonfaidh mé an t-ordú?

Nuair a fhaigheann na Gardaí i do cheantar cóip den ordú ón gcúirt, beidh siad
freagrach as a chinntiú go gcomhlíonann tú é. Má tá na Gardaí den bharúil gur
sháraigh tú an t-ordú is féidir leo dul ar ais chun na cúirte agus é sin a a
chur in iúl don chúirt. Má mheasann an chúirt gur sháraigh tú an t-ordú is
féidir leis an gcúirt aon cheann de na rudaí seo a leanas a dhéanamh:

  * Tú a threorú leis an ordú a chomhlíonadh 
  * An t-ordú a chur ar ceal agus ordú eile srianta gluaiseachta a ghearradh ort 
  * An t-ordú a chealú agus déileáil le do chás ar cibé dóigh eile a d’fhéadfaí déileáil leis sula ndearnadh an t-ordú 

I bhfírinne ciallaíonn sé seo go bhfuil an chumhacht ag an gcúirt an
phianbhreith bhunaidh phriosúnachta a athghníomhachtú nó a ghearradh arís agus
tú a chur chun an phríosúin mura gcomhlíonfaidh tú an t-ordú srianta
gluaiseachta.

###  Cad iad na cionta ar féidir ordú srianta gluaiseachta a ghearradh astu?

Is féidir orduithe srianta gluaiseachta a ghearradh ar dhaoine as na cionta
seo a leanas faoin [ Cacht um Cheartas Coiriúil (Ord Poiblí) 1994
](http://www.irishstatutebook.ie/1994/en/act/pub/0002/index.html) agus faoin [
Acht um Chionta Neamh-Mharfacha In Aghaidh an Duine 1997
](http://www.irishstatutebook.ie/1997/en/act/pub/0026/index.html) :

**Acht um Cheartas Coiriúil (Ordú Poiblí) 1994**

  * [ Alt 6: (iompraíocht bhagrach, mhaslach nó tharcaisneach in áit phoiblí) ](http://www.irishstatutebook.ie/1994/en/act/pub/0002/sec0006.html)
  * [ Alt 8: (mainneachtain ordachán ó Chomhalta den Gharda Síochána a chomhlíonadh) ](http://www.irishstatutebook.ie/1994/en/act/pub/0002/sec0008.html)
  * [ Alt 11: (dul isteach i bhfoirgneamh srl. le hintinn cion a dhéanamh) ](http://www.irishstatutebook.ie/1994/en/act/pub/0002/sec0011.html)
  * [ Alt 13: (Foghail a dhéanamh ar fhoirgneamh, srl) ](http://www.irishstatutebook.ie/1994/en/act/pub/0002/sec0013.html)
  * [ Alt 16: (gráscar) ](http://www.irishstatutebook.ie/1994/en/act/pub/0002/sec0016.html)
  * [ Alt 19: (ionsaí nó bac ar oifigeach síochána) ](http://www.irishstatutebook.ie/1994/en/act/pub/0002/sec0019.html)

**Acht um Chionta Neamh-Mharfacha in aghaidh an Duine, 1997**

  * [ Alt 2: (ionsaí) ](http://www.irishstatutebook.ie/1997/en/act/pub/0026/sec0002.html)
  * [ Alt 3: (ionsaí is cúis le díobháil a dhéanamh) ](http://www.irishstatutebook.ie/1997/en/act/pub/0026/sec0003.html)
  * [ Alt 9: (comhéigean) ](http://www.irishstatutebook.ie/1997/en/act/pub/0026/sec0009.html)
  * [ Alt 10: (ciapadh) ](http://www.irishstatutebook.ie/1997/en/act/pub/0026/sec0010.html)

_**Dáta an Leasaithe Deireanaigh:** 16 Meitheamh 2015 _

[
](https://facebook.com/sharer/sharer.php?u=https://www.citizensinformation.ie/ga/justice/law-
enforcement/restriction-on-movement-orders/?utm_source=sharebutton_facebook) [
](https://twitter.com/intent/tweet/?text=Orduithe%20Srianta%20Gluaiseachta&url=https://www.citizensinformation.ie/ga/justice/law-
enforcement/restriction-on-movement-orders/?utm_source=sharebutton_twitter) [
](whatsapp://send?text=https://www.citizensinformation.ie/ga/justice/law-
enforcement/restriction-on-movement-orders/?utm_source=sharebutton_whatsapp) [
](mailto:?subject=Orduithe%20Srianta%20Gluaiseachta&body=https://www.citizensinformation.ie/ga/justice/law-
enforcement/restriction-on-movement-orders/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Coinbhinsiún na NA um Chearta an Linbh_ ](/ga/birth-family-relationships/children-s-rights-and-policy/un-convention-on-the-rights-of-the-child/)

Leagtar amach i gCoinbhinsiún na NA um Cearta an Linbh na cearta bunúsacha atá
leanaí i dteideal a fháil.

  * [ _Saorghluaiseacht san AE_ ](/ga/government-in-ireland/european-government/european-union/freedom-of-movement-in-the-eu/)

Tá saorghluaiseacht ar cheann de bhunaidhmeanna an Aontais Eorpaigh. Cá as a
dtagann an ceart seo agus an féidir le saoránaigh an AE taisteal mar is mian
leo agus cur fúthu ina rogha áit laistigh den AE?

  * [ _Scéim Tacaíochta um Shrianta COVID_ ](/ga/employment/types-of-employment/self-employment/covid-restrictions-support-scheme/)

This page is a summary of the COVID Restrictions Support Scheme (CRSS). The
CRSS gives qualifying businesses a cash payment when Level 3 restrictions or
higher are in place and this directly prohibits or restricts customer access
to their premises.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

