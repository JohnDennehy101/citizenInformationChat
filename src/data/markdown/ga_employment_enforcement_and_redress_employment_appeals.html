English  | **Gaeilge**

**Anseo atá tú:** [ Baile ](/ga/) > [ Fostaíocht ](/ga/employment/) > [ Cur i
bhfeidhm agus cúiteamh ](/ga/employment/enforcement-and-redress/) > Achomharc
a dhéanamh chuig an gCúirt Oibreachais

#  Achomharc a dhéanamh chuig an gCúirt Oibreachais

  * Réamhrá 
  * Achomharc a dhéanamh 
  * Ag dul go dtí an éisteacht 
  * Má bhuann tú do chás 
  * Má chailleann tú do chás 
  * Conas iarratas a dhéanamh 

##  Réamhrá

Faoin Acht um Chaidreamh san Áit Oibre, 2015, is í an Chúirt Oibreachais an
comhlacht achomhairc do gach achomharc a bhaineann le caidreamh san ionad
oibre.

Féadfaidh tú achomharc a dhéanamh i gcoinne cinntí a rinne breithneoir de
chuid an Choimisiúin um Chaidreamh san Áit Oibre (an CCÁO).

##  Achomharc a dhéanamh

Caithfidh breithneoir an CCÁO éisteacht le do chás ar dtús. Féadfaidh tú
achomharc a dhéanamh ar chinneadh an bhreithneora chuig an gCúirt Oibreachais.

Is í an teorainn ama chun achomharc a dhéanamh ná 42 lá i ndiaidh dháta
chinneadh an CCÁO.

Is féidir an teorainn ama seo a shíneadh má tá an Chúirt Oibreachais sásta gur
chúinsí eisceachtúla ba chúis leis an moill.

Féadfaidh an Chúirt Oibreachais cinneadh a dhéanamh déileáil le gearán nó
díospóid trí aighneachtaí scríofa amháin. Is féidir le ceachtar páirtí cur ina
aghaidh seo ach caithfidh siad agóid a dhéanamh laistigh de 42 lá tar éis gur
cuireadh ar an eolas iad.

##  Ag dul go dtí an éisteacht

Ní gá go mbeadh ionadaíocht agat ag an gCúirt Oibreachais.

Más mian leat, is féidir duine a bheith leat agus ionadaíocht a bheith agat ag
an éisteacht trí:

  * Oifigeach ó cheardchumann 
  * Oifigeach ó chomhlacht a dhéanann ionadaíocht do leasanna fostóirí 
  * Abhcóide nó aturnae atá ag cleachtadh 
  * Tuismitheoir nó caomhnóir, má tá tú níos óige ná 18 mbliana d’aois (chomh maith le duine de na daoine a liostaítear thuas) 
  * Aon duine eile le cead ón gCúirt Oibreachais 

Mura bhfuil ionadaí i láthair ag do chás, cinnteoidh an Chúirt Oibreachais
nach mbeidh tú faoi mhíbhuntáiste mar thoradh ar sin.

**Cad a tharlaíonn ag an éisteacht?**

Bíonn éisteachtaí na Cúirte Oibreachais maidir le hachomhairc ar siúl go
poiblí ach amháin nuair a chineann an Chúirt Oibreachais gur chóir iad a chur
ar siúl go príobháideach (nó príobháideach i bpáirt) mar gheall ar imthosca
speisialta.

Tá cumhachtaí leathana ag an gCúirt Oibreachais a cheanglaíonn ar fhinnéithe
freastal agus fianaise a thógáil faoi mhionn.

Féadfaidh an Chúirt Oibreachais ceist dlí a eascraíonn san achomharc a chur
faoi bhráid na hArd-Chúirte. Is cinneadh críochnaitheach dochloíte é cinneadh
na hArd-Chúirte.

##  Má bhuann tú do chás

Má bhuann tú do chás, tugtar 42 lá do d’fhostóir cinneadh na Cúirte
Oibreachais a chur i bhfeidhm.

**Má fhaigheann tú cúiteamh**

Caithfidh d’fhostóir ordú a chomhlíonadh a ordaíonn iad cúiteamh a íoc leat.
Tá cion á dhéanamh ag fostóir a dteipeann orthu ordú a shásamh, murach gur
féidir leo a thaispeáint nach raibh ar a gcumas an íocaíocht a dhéanamh mar
gheall ar chúinsí airgeadais.

**Mura gcomhlíonann d’fhostóir**

Mura gcuireann an fostóir cinneadh na Cúirte Oibreachais i bhfeidhm laistigh
de 42 lá, is féidir leat iarratas a dhéanamh leis an gCúirt Dúiche ar ordú a
ordaíonn iad amhlaidh a dhéanamh. Is féidir leis an gCoimisiún um Chaidreamh
Coimisiún nó do cheardchumann nó comhlacht eiscthe eile iarratas a dhéanamh
freisin leis an gCúirt Dúiche ar ordú thar do cheann. Is ionann comhlacht
eiscthe agus comhlacht a dhéanann ionadaíocht do leasanna grúpa áirithe
oibrithe (mar shampla, fóram inmheánach fostaithe a dhéanann idirbheartaíocht
ar théarmaí fostaíochta le fostóir).

Caithfidh an Chúirt Dúiche an t-ordú a dheonú. Má tá cúiteamh le híoc leat, is
féidir leis an gCúirt Dúiche a ordú freisin go n-íoctar ús.

##  Má chailleann tú do chás

I bhformhór na gcásanna, is féidir le ceachtar páirtí an cinneadh a achomharc
leis an Ard-Chúirt ach amháin ar phointe dlí.

Arís eile, is cinneadh críochnaitheach dochloíte é cinneadh na hArd-Chúirte.

##  Conas iarratas a dhéanamh

Chun achomharc a dhéanamh ar chinneadh breithneora chuig an Chúirt Oibreachais
baintear úsáid as foirm achomhairc na Cúirte Oibreachais (pdf). Caithfidh tú
achomharc a dhéanamh laistigh de 42 lá ó dháta an chinnidh.

Tá eolas breise ar fáil faoi achomharc a dhéanamh ar workplacerelations.ie.

_**Dáta an Leasaithe Deireanaigh:** 2 Lúnasa 2022 _

[
](https://facebook.com/sharer/sharer.php?u=https://www.citizensinformation.ie/ga/employment/enforcement-
and-redress/employment-appeals/?utm_source=sharebutton_facebook) [
](https://twitter.com/intent/tweet/?text=Achomharc%20a%20dh%C3%A9anamh%20chuig%20an%20gC%C3%BAirt%20Oibreachais&url=https://www.citizensinformation.ie/ga/employment/enforcement-
and-redress/employment-appeals/?utm_source=sharebutton_twitter) [
](whatsapp://send?text=https://www.citizensinformation.ie/ga/employment/enforcement-
and-redress/employment-appeals/?utm_source=sharebutton_whatsapp) [
](mailto:?subject=Achomharc%20a%20dh%C3%A9anamh%20chuig%20an%20gC%C3%BAirt%20Oibreachais&body=https://www.citizensinformation.ie/ga/employment/enforcement-
and-redress/employment-appeals/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Cinntí agus achoimhairc maidir le cosaint idirnáisiúnta_ ](/ga/moving-country/asylum-seekers-and-refugees/the-asylum-process-in-ireland/if-your-application-for-refugee-status-is-refused/)

Tugann an doiciméad seo cur síos ar an bpróiseas achomhairc sa chás go
ndiúltófar do d’iarratas ar stádas dídeanaí.

  * [ _How to appeal a social welfare decision_ ](/ga/social-welfare/irish-social-welfare-system/social-welfare-appeals/)

Information about how to appeal decisions about social welfare payments to the
Social Welfare Appeals Office.

  * [ _Conas achomharc a dhéanamh in aghaidh chinneadh cead pleanála_ ](/ga/housing/planning-permission/appealing-planning-permission-decision/)

Imlíníonn sé na cúinsí inar féidir leat achomhair a dhéanamh in aghaidh
cinnidh phleanála agus conas achomharc a dhéanamh.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

