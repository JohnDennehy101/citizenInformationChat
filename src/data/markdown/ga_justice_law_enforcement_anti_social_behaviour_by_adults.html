English  | **Gaeilge**

**Anseo atá tú:** [ Baile ](/ga/) > [ Dlí ](/ga/justice/) > [ Forghníomhú an
Dlí ](/ga/justice/law-enforcement/) > Iompar frithshóisialta daoine fásta

#  Iompar frithshóisialta daoine fásta

  * Eolas 
  * Rialacha 
  * Teagmhálacha 

##  Eolas

Déanann Cuid 11 den [ Acht um Cheartas Coiriúil 2006
](http://www.irishstatutebook.ie/2006/en/act/pub/0026/index.html) foráil
d'imeachtaí ar féidir iad a thionscnamh in Éirinn i gcoinne daoine fásta a
bhíonn i mbun iompair fhrithshóisialta. Tugtar aghaidh ar iompar
frithshóisialta leanaí i gcuid ar leith den Acht agus tá na horduithe [ maidir
le horduithe um iompar frithshóisialta do leanaí ](/ga/justice/children-and-
young-offenders/anti-social-behaviour-by-children/) éagsúil ó na horduithe um
iompar fhrithshóisialta do dhaoine fásta. Tháinig an chuid den Acht um
Cheartas Coiriúil 2006 a dhéileálann le horduithe um iompar frithshóisialta do
dhaoine fásta i bhfeidhm an 1 Eanáir 2007.

Cuireann na forálacha seo ar chumas na ngardaí déileáil le hiompar
frithshóisialta daoine fásta trí phróiseas sibhialta a úsáideann rabhaidh agus
orduithe iompair. Mura gcloítear le hordú iompair is ábhar coiriúil é.

##  Rialacha

###  Cad é iompar frithshóisialta?

Is iompar frithshóisialta é nuair a chúisíonn duine, nó sna cúinsí, gur
dóchúil go gcúiseodh sé/sí, na nithe seo a leanas do dhuine amháin nó níos mó
nach bhfuil sa teaghlach céanna leis an duine sin:

  * Ciapadh nó 
  * Scanrúlacht, anacair, eagla nó imeaglú suntasach nó leanúnach nó 
  * Dochrú suntasach nó leanúnach dá gcumas úsáid nó sult a bhaint as a maoin. 

Mar shampla, má bhíonn ceol glórach ar siúl go leanúnach ag comharsa a
chúisíonn crá duit agus a chuireann isteach ar do chiúnas agus do shíocháin,
seans gur iompar frithshóisialta atá i gceist leis. Ar an dul céanna, má
bhíonn líon mór daoine ag bualadh le chéile lasmuigh de do mhaoin nó gar di ar
bhonn leanúnach, nó fiú amháin lasmuigh de d'ionad siopadóireachta áitiúil,
agus má chúisíonn a gcuid iompair scanrúlacht, anacair, eagla nó imeaglú duit,
seans gur iompar frithshóisialta atá i gceist leis.

###  Cathain nach mbíonn na forálacha seo infheidhme?

Níl na forálacha seo um iompar frithshóisialta infheidhme más duine faoi bhun
18 mbliana d'aois atá i gceist mar déileáiltear le [ hiompar frithshóisialta
déanta ag leanaí ](/ga/justice/children-and-young-offenders/anti-social-
behaviour-by-children/) faoi fhorálacha éagsúla. Níl na forálacha seo
infheidhme ach oiread má tá an gníomh nó an t-iompar faoi réir imeachtaí
coiriúla in aghaidh an duine lena mbaineann.

###  Cad é rabhadh iompair?

Tá rabhadh iompair ar an gcéad chéim ar gá í a dhéanamh sular féidir iarraidh
ar na cúirteanna ordú iompair nó ASBO a eisiúint. Insíonn rabhadh iompair duit
go mbíonn do chuid iompair ag cúiseamh anacra nó eagla do dhaoine eile sa
phobal agus go mbíonn deacracht ag daoine sult a bhaint as a maoin mar thoradh
air agus gur chóir duit scoradh d'iompar dá leithéid nó an t-iompar sin a
stopadh. Áiríonn sé sonraí na n-iarmhairtí poitéinsiúla a bheadh i gceist mura
nglacann tú leis an rabhadh.

###  Cé a eisíonn rabhadh iompair?

Féadann Garda rabhadh iompair a eisiúint duit má bhíonn tú ag gníomhú ar
bhealach frithshóisialta. Ní chaithfidh an Garda an t-iompar a fheiceáil nó a
bheith mar fhinné de agus féadann sé/sí feidhmiú de bhun gearáin ó aon bhall
den phobal. Ní féidir rabhadh iompair a eisiúint níos mó ná mí i ndiaidh an
iompair i gceist, nó i gcás iompar leanúnach, níos mó ná aon mhí i ndiaidh
tarlú is déanaí an iompair.

Féadann an Garda rabhadh iompair a eisiúint ó bhéal nó i scríbhinn. Má thugtar
an rabhadh ó bhéal, caithfidh an Garda é a thaifeadadh i scríbhinn chomh luath
agus is féidir go réasúnta agus ansin é a sheirbheáil ort go pearsanta nó tríd
an bpost.

Féadann an Garda éileamh ort d'ainm agus do sheoladh a thabhairt chun críche
an rabhaidh iompair nó an taifid scríofa den rabhadh.

###  Cé chomh fada a bhíonn rabhadh iompair i bhfeidhm?

Bíonn rabhadh iompair i bhfeidhm ar feadh trí mhí ón dáta ar eisíodh é. Má
dhéantar iarratas ar ASBO, bíonn an rabhadh iompair i bhfeidhm go dtí go
n-éisteann an Chúirt leis an iarratas.

###  Cad is ordú sibhialta ann?

Is ordú sibhialta é ordú um iompar frithshóisialta. Ar iarratas ó Cheannfort
an Gharda Síochána, féadann [ Cúirt Dúiche ](/ga/justice/courts-
system/district-court/) ordú sibhialta nó ordú um iompar frithshóisialta a
eisiúint a chuireann cosc ort aon rud a shonraítear san ordú a dhéanamh. Sula
n-eisíonn an chúirt an t-ordú sibhialta ní mór di a bheith sásta faoi na nithe
seo a leanas:

  * Ghníomhaigh tú ar bhealach frithshóisialta 
  * Tá gá leis an ordú chun cosc a chur ort leanúint ar aghaidh ag gníomhú ar an mbealach sin 
  * I bhfianaise an tionchair nó an tionchair dhóchúil a bhíonn ag an iompar sin ar dhaoine eile, tá an t-ordú réasúnta agus i gcoibhneas leis na cúinsí. 

###  Cathain is féidir leis na gardaí iarraidh ar ordú sibhialta?

Sular féidir le Ceannfort iarraidh ar ordú sibhialta, caithfear ceann ar a
laghad de na coinníollacha seo a leanas a chomhlíonadh:

  * Eisíodh rabhadh iompair duit cheana agus níor chloígh tú le héileamh amháin nó níos mó sa rabhadh sin 
  * Eisíodh 3 rabhadh iompair nó níos mó duit laistigh de 6 mhí leantacha. 

Má chinneann an Ceannfort iarraidh ar ordú sibhialta, ní mór don Cheannfort tú
a chur ar an eolas go bhfuil sé ar intinn aige/aici iarraidh ar an ordú agus
sonraí a thabhairt duit faoi am, dáta agus láthair na héisteachta cúirte.
Caithfear an t-iarratas a dhéanamh sa cheantar Cúirte Dúiche a bhfuil cónaí
ort ann.

Ní féidir cion a chur i do leith, tú a ionchúiseamh as nó pionós a chur ort as
más é an cion an t-iompar céanna atá mar ábhar iarratais ar ordú sibhialta.

###  An féidir liom achomharc a dhéanamh i gcoinne déanamh ordaithe
shibhialta?

Is féidir leat achomharc i gcoinne déanamh ordaithe shibhialta a dhéanamh
chuig an [ gCúirt Chuarda ](/ga/justice/courts-system/circuit-court/) . Ní mór
an t-achomharc sin a dhéanamh laistigh de 21 lá ó dhéanamh an ordaithe agus
caithfear an Ceannfort a chur ar an eolas faoi. Féadann an Chúirt Chuarda an
tréimhse achomhairc a shíneadh i gcúinsí eisceachtúla.

Bíonn an t-ordú i bhfeidhm go dtí go mbíonn toradh ar an achomharc, ach amháin
má chuireann an Chúirt Dúiche nó an Chúirt Chuarda bac ar an ordú.

Déantar achomharc tríd an iarratas ar ordú sibhialta a athéisteacht. Ag brath
ar an toradh féadann an Chúirt Chuarda an t-ordú sibhialta a dhéanamh nó
diúltú leis an ordú a dhéanamh.

###  Cé chomh fada agus a bhíonn ordú sibhialta i bhfeidhm?

Ar choinníoll nach scaoileann ná nach gcealaíonn na cúirteanna an t-ordú
sibhialta, bíonn sé i bhfeidhm ar feadh dhá bhliain, ach amháin má luann an
t-ordú tréimhse níos gaire.

###  An féidir ordú sibhialta a athrú i ndiaidh dó a bheith déanta?

Féadann cúirt ordú sibhialta a athrú nó a scaoileadh ar iarratas uait nó ó
Cheannfort an Gharda Síochána. Má tá tú chun iarratas a dhéanamh, caithfidh tú
fógra faoin iarratas a thabhairt do Cheannfort do cheantair áitiúil. Má tá
Ceannfort chun iarratas a dhéanamh caithfidh sé nó sí fógra a thabhairt duit.

###  An bhfuil aon chionta coiriúla ann a bhaineann le rabhaidh iompair?

Má iarrann Garda ort d'ainm agus do sheoladh a thabhairt i ndáil le rabhadh
iompair a eisiúint agus ní thugann tú d'ainm agus do sheoladh, nó tugann tú
ainm agus seoladh bréagach nó míthreorach, ansin tá tú ciontach i gcion
coiriúil agus dlífear, ar chiontú, [ fíneáil aicme E ](/ga/justice/criminal-
law/criminal-trial/fines-for-criminal-offences/) a chur ort.

###  An bhfuil aon chionta coiriúla ann a bhaineann le horduithe um iompar
frithshóisialta?

Mura gcomhlíonann tú ordú sibhialta eisithe ag cúirt gan leithscéal réasúnta,
ansin tá tú ciontach i gcion coiriúil agus dlífear, ar chiontú, fíneáil aicme
B nó príosúnacht ar feadh suas le 6 mhí, nó an dá cheann a chur ort.

###  An bhfuil cabhair dhlí ar fáil chun ionadaíocht a sholáthar sa chúirt?

Féadtar Teastas um Chabhair Dlí (Ordú Sibhialta) a thabhairt duit, má iarrann
tú air, ag brath ar do chúinsí airgeadais agus dáiríreacht do chuid iompair
fhrithshóisialta. [ Tá níos mó faisnéise faoi Theastais um Chabhair Dhlí ar
fáil anseo ](/ga/justice/legal-aid-and-advice/criminal-legal-aid-
certificates/) .

##  Teagmhálacha

Má tá iompar frithshóisialta ag dul i gcion ort ba chóir duit teagmháil a
dhéanamh le do stáisiún Gardaí áitiúil. Ba chóir duit a mhéid faisnéise agus
is féidir a sholáthar faoin iompar. [ Is féidir leat sonraí teagmhála do
stáisiún Gardaí áitiúil a fháil anseo
](http://test.oasis.gov.ie/service_finder/) .

_**Dáta an Leasaithe Deireanaigh:** 9 Meitheamh 2015 _

[
](https://facebook.com/sharer/sharer.php?u=https://www.citizensinformation.ie/ga/justice/law-
enforcement/anti-social-behaviour-by-adults/?utm_source=sharebutton_facebook)
[
](https://twitter.com/intent/tweet/?text=Iompar%20frithsh%C3%B3isialta%20daoine%20f%C3%A1sta&url=https://www.citizensinformation.ie/ga/justice/law-
enforcement/anti-social-behaviour-by-adults/?utm_source=sharebutton_twitter) [
](whatsapp://send?text=https://www.citizensinformation.ie/ga/justice/law-
enforcement/anti-social-behaviour-by-adults/?utm_source=sharebutton_whatsapp)
[
](mailto:?subject=Iompar%20frithsh%C3%B3isialta%20daoine%20f%C3%A1sta&body=https://www.citizensinformation.ie/ga/justice/law-
enforcement/anti-social-behaviour-by-adults/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Iompar frithshóisialta leanaí_ ](/ga/justice/children-and-young-offenders/anti-social-behaviour-by-children/)

Thug an tAcht um Cheartas Coiriúil forálacha isteach chun déileáil le hiompar
frithshóisialta déanta ag leanaí. Cuireann na forálacha sin ar chumas na
nGardaí déileáil le hiompar frithshóisialta ar roinnt bealaí éagsúla.

  * [ _Iompar frithshóisialta agus riaráistí cíosa i dtithíocht shóisialta_ ](/ga/housing/local-authority-and-social-housing/anti-social-behaviour-and-rent-arrears-in-social-housing/)

Tá cumhachtaí áirithe ag údaráis áitiúla duine atá ag baint le h-iompar
frithshóisialta a dhíshealbhú óna theach.

  * [ _Ag dul thar lear chun bheith i do chónaí nó ar laethanta saoire agus íocaíochtaí leasa shóisialaigh_ ](/ga/social-welfare/irish-social-welfare-system/claiming-a-social-welfare-payment/going-abroad-and-social-welfare-payments/)

Is féidir leat leanúint ag fáil íocaíochtaí leasa shóisialaigh má tá tú ag
imeacht thar lear. Ní íocfar íocaíochtaí cúnaimh shóisialta fiú amháin má tá
tú ag imeacht thar lear.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

