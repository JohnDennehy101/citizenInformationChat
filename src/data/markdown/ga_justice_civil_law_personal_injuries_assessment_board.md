English  | **Gaeilge**

**Anseo atá tú:** [ Baile ](/ga/) > [ Dlí ](/ga/justice/) > [ An Dlí Sibhialta
](/ga/justice/civil-law/) > Measúnú Díobhálacha Pearsanta

#  Measúnú Díobhálacha Pearsanta

  * An Bord Measúnaithe Díobhálacha Pearsanta 
  * Conas iarratas a dhéanamh ar an BMDP 
  * Conas a dhéantar éilimh a mheas? 
  * Méideanna cúitimh 
  * Cás a thabhairt chun cúirte 
  * Táillí don BMDP 
  * Tuilleadh eolais 

##  An Bord Measúnaithe Díobhálacha Pearsanta

Is comhlacht reachtúil neamhspleách é an Bord Measúnaithe Díobhálacha
Pearsanta (BMDP) a dhéileálann le héilimh um dhíobháil phearsanta. Ní mór gach
éileamh díobhála pearsanta in Éirinn, cé is moite d’éilimh a bhaineann le
faillí leighis, a chur faoi bhráid an BMDP.

Soláthraíonn an BMDP measúnú neamhspleách ar éilimh dhíobhálacha pearsanta ar
chúiteamh i ndiaidh timpistí tráchta bóthair, ionaid oibre nó dliteanais
phoiblí. Mura dteastaíonn ón duine atá freagrach as do ghortú (an freagróir)
go ndéanfadh an BMDP d’éileamh ar chúiteamh a mheasúnú, féadfaidh tú d’éileamh
a thabhairt chun na cúirte.

Ar an meán, déantar éilimh a dhéantar leis an BMDP a mheas laistigh de bhreis
agus 9 mí ón uair a thoilíonn an freagróir go ndéanfadh an BMDP measúnú ar an
éileamh.

##  Conas iarratas a dhéanamh ar an BMDP

Ba cheart duit an duine a bhfuil tú ag déanamh éileamh ina c(h)oinne (an
freagróir) a chur ar an eolas laistigh de mhí amháin ó dháta an timpiste. Mura
ndéanann tú é seo, d’fhéadfadh tionchar a bheith aige ar d’éileamh ar chostais
dlí má théann an cás chun na cúirte.

Chun éileamh díobhála pearsanta a dhéanamh chun cúiteamh a fháil, is féidir:

  * [ D’iarratas a chur isteach ar líne ](https://form.piab.ie/) nó 
  * Cuir d’iarratas isteach tríd an bpost chuig an mBord Measúnaithe Díobhálacha Pearsanta 
  * Glaoigh ar ionad seirbhíse an BMDP ar 0818 829 121 

Teastaíonn na nithe seo a leanas chun iarratas tríd an bpost a dhéanamh:

  * [ Foirm Iarratais (Foirm A) (pdf) ](https://www.piab.ie/eng/forms-guides/claim-application-form-form-a-pdf1.pdf) chomhlánaithe 
  * [ Foirm Mheasúnaithe Leighis (Foirm B) (pdf) ](https://www.piab.ie/eng/Forms-Guides/PIAB-Medical-Form-Form-B-pdf-.pdf) , agus í comhlánaithe ag do dhochtúir cóireála. 
  * Íocaíocht. 

Ba cheart freisin admhálacha a sholáthar maidir le caillteanas airgeadais ar
bith a tharla mar thoradh ar an timpiste, mar aon le doiciméadú ar bith eile a
bhaineann leis an éileamh.

Má tá iarratas á dhéanamh ar son linbh (duine faoi bhun 18 mbliana d’aois) nó
thar ceann duine a gortaíodh go marfach, is féidir iarratas a dhéanamh ar líne
nó tríd an bpost. Caithfear [ Foirm Iarratais maidir le Timpiste Mharfach
(Foirm A) (pdf) ](https://www.piab.ie/eng/Forms-Guides/Fatal-Application-
Form-A.pdf) a úsáid nuair a dhéantar éileamh ar son duine a gortaíodh go
marfach.

###  An gá dom aturnae a fháil?

Ní gá duit aturnae a úsáid ach is féidir ceann a úsáid más mian leat.

###  Cionta

Is cion é faisnéis bhréagach a thabhairt i d’iarratas. Is féidir leis an BMDP
an fhaisnéis seo a nochtadh do na Gardaí.

Is féidir tuilleadh eolais a fháil faoi [ éileamh a dhéanamh
](https://www.piab.ie/eng/the-claims-process/making-a-claim/) ar shuíomh
gréasáin an BMDP.

##  Conas a dhéantar éilimh a mheas?

Déantar éilimh a mheas leis an bhfianaise leighis a sholáthraíonn do dhochtúir
agus, más gá, tuairisc a sholáthraíonn dochtúir neamhspleách arna cheapadh ag
an BMDP. Cuirtear na gortuithe a baineadh duit agus do chúinsí san áireamh
agus measúnú á dhéanamh ar na damáistí atá dlite. Tá [ Ceisteanna Coitianta
úsáideacha faoi éileamh díobhála pearsanta a dhéanamh
](https://www.piab.ie/eng/help-support/faqs/) curtha ar fáil ag an BMDP.

Níl sé de dhualgas ar an BMDP measúnú a dhéanamh ar éilimh áirithe agus sna
cásanna sin, deonóidh sé údarú duit imeachtaí dlí a thionscnamh. Roimhe seo,
ní dhearna an BMDP measúnachtaí ar éilimh ar ghortuithe síceolaíochta ach
déanann sé anois.

###  Teorainneacha ama chun iarratas a dhéanamh

Faoin [ Acht um Dhliteanas Sibhialta agus Cúirteanna 2004
](http://www.irishstatutebook.ie/2004/en/act/pub/0031/index.html) is é an
teorainn ama le haghaidh éileamh ar chúiteamh ná 2 bhliain ó dháta na
timpiste.

Tá sé thar a bheith tábhachtach go gcuirfidh tú an duine atá freagrach as do
ghortú ar an eolas laistigh de mhí amháin ón timpiste. Ba cheart an duine a
chur ar an eolas i scríbhinn (tríd an bpost cláraithe) ag tabhairt mionsonraí
faoina bhfuil déanta acu. Tugann sé seo deis don duine, don chuideachta nó don
eagraíocht d’éileamh a fhiosrú. Mura gcuireann tú an duine eile ar an eolas,
féadfaidh sé cur isteach ar do chás níos déanaí má bhíonn ort dul chun na
cúirte, agus b’fhéidir nach mbeidh tú in ann do chostais a aisghabháil.

###  Níl an freagróir sásta go bhfuil an BMDP chun measúnú a dhéanamh ar an
gcás

Nuair a fhaigheann an BMDP d’iarratas ar chúiteamh, tabharfar uimhir iarratais
duit. Ansin, cuirfidh an BMDP in iúl don duine atá freagrach as do ghortú (an
freagróir), dar leat, faoi d’éileamh. Tá 90 lá ag an bhfreagróir chun ligean
don BMDP measúnú a dhéanamh ar d’éileamh.

Má aontaíonn an freagróir leis seo, caithfidh sé/sí táille a íoc. Mura
ndéanann an freagróir é seo, eiseoidh an BMDP Údarú duit. Is doiciméad
dlíthiúil é seo a ligeann duit d’éileamh a thabhairt chuig na cúirteanna más
mian leat.

###  Cad a tharlóidh mura n-aontaíonn an freagróir le méid an chúitimh?

Nuair a dhéanann an BMDP a mheasúnú, tá 28 lá ag an éilitheoir chun cinneadh a
dhéanamh an dámhachtain a ghlacadh nó a dhiúltú. Má ghlacann an t-éilitheoir
leis, ní mór dó/di é seo a chur i scríbhinn chuig an BMDP. Mura dtugann an
t-éilitheoir freagra laistigh de 28 lá, glactar leis go bhfuil an measúnú
diúltaithe aige/aici.

Tá 21 lá ag an bhfreagróir chun an measúnú a ghlacadh nó a dhiúltú. Mura
dtugann an freagróir freagra laistigh den teorainn ama seo, glactar leis go
bhfuil sé/sí tar éis glacadh leis an measúnú.

Má ghlacann an dá pháirtí leis an measúnú, eiseoidh an BMDP Ordú chun Íoc don
fhreagróir. Má dhiúltaíonn an t-éilitheoir nó an freagróir don mheasúnú,
eiseoidh an BMDP Údarú don éilitheoir a thugann cead an t-éileamh a thabhairt
chun na cúirte.

###  Cad a tharlóidh mura n-aontaíonn mise ach go n-aontaíonn an freagróir?

Sa chás go n-aontaíonn an freagróir leis an measúnú ach nach ndéanann tusa (an
t-éilitheoir) leis, tabharfaidh an BMDP Údarú duit chun d’éileamh a thabhairt
chun na cúirte. Má dhámhann an chúirt méid níos ísle duit ná mar a dhámh an
BMDP, de ghnáth beidh ort costais dlí an fhreagróra chomh maith le do chostais
féin a íoc.

###  Timpiste mhótair le tiománaí gan árachas nó le tiománaí anaithnid

Má tá d’éileamh in aghaidh tiománaí nach raibh árachas aige, nó a d’fhág an
láthair gan a s(h)onraí a thabhairt, ba cheart duit dul i dteagmháil le Biúró
Árachóirí Mótar na hÉireann sula ndéanann tú d’éileamh ar an BMDP.

Is féidir tuilleadh a léamh faoi [ éileamh a dhéanamh
](https://www.piab.ie/eng/the-claims-process/making-a-claim/) agus [ freagra a
thabhairt ar éileamh ](https://www.piab.ie/eng/the-claims-process/responding-
to-a-claim/) ar shuíomh gréasáin an BMDP.

##  Méideanna cúitimh

Tá na treoirmhéideanna do chúiteamh i leith gortuithe ar leith leagtha amach
sna [ Treoirlínte um Dhíobhálacha Pearsanta (pdf)
](https://judicialcouncil.ie/assets/uploads/documents/Personal Injuries
Guidelines.pdf) . Is féidir leis an BMDP imeacht ó na Treoirlínte um
Dhíobhálacha Pearsanta ach ní mór dó na cúiseanna atá leis sin a mhíniú.

Mura n-aontaíonn an freagróir le measúnú ag an BMDP, nó má dhiúltaíonn
ceachtar den dá pháirtí do dhámhachtain an BMDP, is féidir an t-éileamh a chur
chuig na cúirteanna.

###  Aisghabháil leasa shóisialaigh

Faoin [ Scéim Aisghabhála Sochar agus Cúnamh Áirithe
](https://www.gov.ie/en/service/9f50f5-recovery-of-benefits-assistance-rba-
scheme/) , is féidir leis an Roinn Coimirce Sóisialaí luach íocaíochtaí leasa
shóisialaigh áirithe a bhaineann le tinneas a ghnóthú ó dhámhachtainí cúitimh.
Aisghabhtar na sochair ón gcúititheoir agus ní ón duine gortaithe.

##  Cás a thabhairt chun cúirte

Is féidir do chás a chur faoi bhráid na cúirte sna cásanna seo a leanas:

  * Ní an freagróir sásta go bhfuil an BMDP chun measúnú a dhéanamh ar an éileamh 
  * Ní aontaíonn an freagróir le méid an chúitimh 
  * Ní aontaíonn tusa (an t-éilitheoir) le méid an chúitimh 
  * Ní éiríonn leis an bhfreagróir an méid cúitimh comhaontaithe a íoc 

Tugann an BMDP Údarú don éilitheoir chun an cás a thabhairt chun cúirte Ba
cheart duit comhairle dlí a fháil sula dtógfaidh tú cás chun na cúirte

###  Costais dlí

I gcásanna sibhialta de ghnáth, bronnann an chúirt costais don duine a bhuann
an cás. Ciallaíonn sé seo go n-ordóidh an chúirt don fhreagróir do tháillí dlí
a íoc más rud é go n-éiríonn le do chás. I gcásanna díobhálacha pearsanta,
áfach, tá roinnt eisceachtaí ann.

Go ginearálta, íocfaidh tusa costais an fhreagróra fiú má bhuann tú an cás más
rud é gur thug tusa an cás chun na cúirte toisc nár aontaigh tú le méid an
chúitimh a dhámh an BMDP, agus

  * Aontaíonn an freagróir le méid an chúitimh 
  * Má dhámhann an chúirt méid níos lú ná an méid sin 

Is féidir go n-ordófar duit costais a íoc más rud é nár chomhlíon tú iarratais
ón BMDP. Mar shampla, más rud é nár thug tú faisnéis a bhí á lorg don BMDP, nó
murar fhreastail tú ar scrúdú leighis arna eagrú ag an BMDP.

Murar chuir tú in iúl don fhreagróir go raibh sé ar intinn agat cás
díobhálacha pearsanta a thógáil laistigh de mhí amháin ón timpiste,
d’fhéadfadh sé seo tionchar a bheith aige freisin ar d’éileamh ar chostais
dlí.

##  Táillí don BMDP

Is é an táille chun iarratas a dhéanamh chuig an BMDP ar chúiteamh díobhála
pearsanta ná:

  * €45 ar iarratais a chuirtear isteach ar líne 
  * €90 le haghaidh foirmeacha éilimh a chuirtear isteach tríd an bpost nó tríd an ríomhphost 

Má dhéantar éileamh i do choinne agus má aontaíonn tú cead a thabhairt don
BMDP measúnú a dhéanamh ar an éileamh, ní mór duit táille €1050 a íoc.

##  Tuilleadh eolais

Má tá ceist ar bith eile agat faoi éileamh a dhéanamh chuig an BMDP nó faoin
bpróiseas iarratais, déan teagmháil leis an BMDP:

###  Bord Measúnaithe Díobhálacha Pearsanta

Bosca O.P. 8  
Cloich na Coillte  
Corcaigh  
Éire  
P85 YH98

**Teil:** 0818 829 121

**Facs:** 0818 829 122

**Láithreán Gréasáin:** [ https://www.injuries.ie ](https://www.injuries.ie)

**R-phost:** [ enquiries@injuries.ie ](mailto:enquiries@injuries.ie)

_**Dáta an Leasaithe Deireanaigh:** 25 Iúil 2023 _

[
](https://facebook.com/sharer/sharer.php?u=https://www.citizensinformation.ie/ga/justice/civil-
law/personal-injuries-assessment-board/?utm_source=sharebutton_facebook) [
](https://twitter.com/intent/tweet/?text=Meas%C3%BAn%C3%BA%20D%C3%ADobh%C3%A1lacha%20Pearsanta&url=https://www.citizensinformation.ie/ga/justice/civil-
law/personal-injuries-assessment-board/?utm_source=sharebutton_twitter) [
](whatsapp://send?text=https://www.citizensinformation.ie/ga/justice/civil-
law/personal-injuries-assessment-board/?utm_source=sharebutton_whatsapp) [
](mailto:?subject=Meas%C3%BAn%C3%BA%20D%C3%ADobh%C3%A1lacha%20Pearsanta&body=https://www.citizensinformation.ie/ga/justice/civil-
law/personal-injuries-assessment-board/?utm_source=sharebutton_email) [
](javascript:void\(0\))

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

