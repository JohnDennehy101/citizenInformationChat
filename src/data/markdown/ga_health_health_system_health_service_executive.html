English  | **Gaeilge**

**Anseo atá tú:** [ Baile ](/ga/) > [ Sláinte ](/ga/health/) > [ Córas sláinte
](/ga/health/health-system/) > Feidhmeannacht na Seirbhíse Sláinte

#  Feidhmeannacht na Seirbhíse Sláinte

  * Réamhrá 
  * Seirbhísí sláinte agus seirbhísísóisialta pearsanta a sholáthar 

##  Réamhrá

Déanann Feidhmeannacht na Seirbhíse Sláinte (FSS) seirbhísí sláinte agus
seirbhísí sóisialta pearsanta a sheachadadh, trí ghairmithe leighis agus
ospidéil agus trí líonra [ Oifigí Sláinte Áitiúla
](http://www.hse.ie/eng/services/list/1/LHO/) , ionaid agus clinicí sláinte ag
leibhéal an phobail.

Is féidir seirbhísí sláinte a shainmhíniú go ginearálta mar sheirbhísí a
bhaineann le

  * cur chun cinn na sláinte 
  * breoiteacht a chosc (mar shampla, seirbhísí sábháilteachta bia, seirbhísí imdhíonachta agus vacsaínithe, scagthástáil sláinte, seirbhísí sláinte naíonán agus leanaí) 
  * diagnóis agus cóireáil breoiteachta (mar shampla, seirbhísí an dochtúra teaghlaigh (DG), seirbhísí ospidéil) 

Is féidir seirbhísí cúram pobail agus seirbhísí sóisialta pearsanta a
shainmhíniú go ginearálta mar sheirbhísí atá deartha chun cur ar chumas daoine
maireachtáil ina bpobal féin, go háirithe nuair atá deacrachtaí acu de bharr
breoiteachta, míchumais nó aoise. Áirítear leo sin seirbhísí altranais baile,
cúntóirí baile, teiripe shaothair agus seirbhísí oibre sóisialta.  

##  Seirbhísí sláinte agus seirbhísísóisialta pearsanta a sholáthar

Cuirtear seirbhísí sláinte agus cúraim shóisialta ar fáil trí roinnt Rannóga
Náisiúnta um Sholáthar Seirbhíse, atá freagrach as seirbhísí a sholáthar don
phobal:

•Ospidéil ghéarmhíochaine

•Cúram sóisialta

•Meabhairshláinte

•Cúram príomhúil

•Sláinte agus folláine

•An tSeirbhís„ Náisiúnta Otharcharranna

Oibríonn an Rannóg Ospidéil Ghéarmhíochaine go díreach le hospidéil
ghéarmhíochaine timpeall na tíre. Eagraítear ospidéil phoiblí isteach i 7
nGrúpa Ospidéil.

Tacaíonn an Rannóg Cúraim Shóisialta le daoine chun maireachtáil go
neamhspleách a bhféadfadh deacracht a bheith acu ar bhealach eile chun
amhlaidh a dhéanamh mar gheall ar bhreoiteacht nó míchumas. Soláthraíonn FSS
seirbhísí go díreach nó soláthraítear iad trí ghníomhaireachtaí a chistíonn
FSS.

Tá an Rannóg Meabhairshláinte freagrach as seirbhísí meabhairshláinte
ceantarbhunaithe (ionaid othar cónaitheach agus foirne pobalbhunaithe),
meabhairshláinte leanaí agus déagóirí, meabhairshláinte ghinearálta daoine
fásta, síciatracht na seanaoise, an tSeirbhís Náisiúnta Meabhairshláinte
Fóiréinsí, an tSeirbhís Náisiúnta Chomhairleoireachta agus an Oifig Náisiúnta
um Fhéinmharú a Chosc.

Tá sé mar aidhm ag an Rannán Cúram Príomhúil a chinntiú go ndéantar formhór
mór na ndaoine a dteastaíonn cúram sláinte uathu a bhainistiú laistigh de
thimpeallacht chúram príomhúil agus phobalbhunaithe ar ardchaighdeán.

Clúdaíonn an Rannán Sláinte agus Folláine réimsí sláinte poiblí, cosaint
sláinte, sláinte leanaí, cláir náisiúnta scagthástála, cur chun cinn agus
feabhsú na sláinte, sláinte chomhshaoil agus bainistíocht éigeandála

###  Seirbhísí ospidéil

Cuirtear seirbhísí ospidéal géarmhíochaine ar fáil trí 7 nGrúpa Ospidéil:

•Grúpa Ospidéal Oirthear na hÉireann

•Grúpa Ospidéal Choláiste Ríoga na Máinlianna in Éirinn (Oirthuaisceart Bhaile
Átha Cliath)

•Grúpa Ospidéal Bhaile Átha Cliath agus Lár na Tíre

•Ospidéil Ollscoil Luimnigh

•Grúpa Ospidéal an Deiscirt agus an Iardheiscirt

•Saolta–Grúpa Ospidéal an Iarthair agus an Iarthuaiscirt

•Grúpa Ospidéal na Leanaí

Oibríonn na hospidéil a chomhdhéanann gach grúpa as lámh a chéile chun cúram
géarmhíochaine a sholáthar d’othair agus oibríonn siad le seirbhísí sláinte
agus cúraim shóisialta sa phobal. Féadfaidh ospidéil áitiúla níos lú cúram a
sholáthar sa chás gur cuí agus soláthraítear cúram an-speisialaithe agus
coimpléascach in ospidéil níos mó.

###  Seirbhísí cúram sláinte pobail

Is iad na seirbhísí cúram sláinte phobail an raon leathan seirbhísí a
chuirtear ar fáil lasmuigh den chóras ospidéil ghéarmhíochaine agus áiríonn
siad cúram príomhúil, cúram sóisialta, meabhairshláinte agus seirbhísí sláinte
agus folláine. Cuirtear na seirbhísí sin ar fáil do dhaoine i bpobail áitiúla
tríd FSS agus a cuid gníomhaireachtaí maoinithe.

Tá 9 Eagraíocht Chúram Sláinte Phobail (CHOanna) freagrach as seachadadh
seirbhísí príomhúla agus pobail a thugann aird ar riachtanais na bpobal
áitiúil. Seo a leanas na CHOanna:

•Limistéar 1: Dún na nGall, Sligeach/Liatroim/An Cabhán Thiar, An
Cabhán/Muineachán.

•Limistéar 2: Gaillimh, Ros Comáin, Maigh Eo.

•Limistéar 3: An Clár, Luimneach, Tiobraid Árann Thuaidh/ Luimneach Thoir

•Limistéar 4: Ciarraí, Corcaigh Thuaidh, An Laoi Thuaidh, An Laoi Theas,
Corcaigh Thiar

•Limistéar 5: Tiobraid Árann Theas, Ceatharlach, Cill Chainnigh, Port Láirge,
Loch Garman

•Limistéar 6: Cill Mhantáin, Dún Laoghaire, Baile Átha Cliath Thoir Theas

•Limistéar 7: Cill Dara/Cill Mhantáin Thiar, Baile Átha Cliath Thiar, Cathair
Bhaile Átha Cliath Theas, Baile Átha Cliath Thiar Theas

•Limistéar 8: Laois/Uíbh Fhailí, An Longfort/An Iarmhí, Lú/An Mhí

•Limistéar 9: Baile Átha Cliath Thuaidh, Baile Átha Cliath Thuaidh-Láir, Baile
Átha Cliath Thiar Thuaidh

###  

###  Rochtain ar sheirbhísí

An príomhphointe seachadta do sheirbhísí sláinte pobail agus sóisialta
pearsanta ná tríd an líonra de 32 Oifig Sláinte Áitiúil agus ionaid sláinte
áitiúla.

I measc an raon leathan seirbhísí a sholáthraítear trí Oifigí Sláinte Áitiúla
agus ó ionaid sláinte tá seirbhísí dochtúra ginearálta, altranas sláinte
phobail, seirbhísí sláinte leanaí, leas pobail, cosliacht, seirbhís oftalmach,
teiripe urlabhra, obair shóisialta, comhairleoireacht agus cóireáil andúile,
fisiteiripe, teiripe shaothair, seirbhísí síciatracha agus cúntóir baile.

Déantar rochtain ar sheirbhísí ospidéil trí DG/dochtúir teaghlaigh, seachas [
Seirbhísí Timpistí agus Éigeandála
](../emergency_health_services/emergency_health_services_in_ireland.html) .  

_**Dáta an Leasaithe Deireanaigh:** 15 Feabhra 2018 _

[
](https://facebook.com/sharer/sharer.php?u=https://www.citizensinformation.ie/ga/health/health-
system/health-service-executive/?utm_source=sharebutton_facebook) [
](https://twitter.com/intent/tweet/?text=Feidhmeannacht%20na%20Seirbh%C3%ADse%20Sl%C3%A1inte&url=https://www.citizensinformation.ie/ga/health/health-
system/health-service-executive/?utm_source=sharebutton_twitter) [
](whatsapp://send?text=https://www.citizensinformation.ie/ga/health/health-
system/health-service-executive/?utm_source=sharebutton_whatsapp) [
](mailto:?subject=Feidhmeannacht%20na%20Seirbh%C3%ADse%20Sl%C3%A1inte&body=https://www.citizensinformation.ie/ga/health/health-
system/health-service-executive/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Cigirí na Seirbhísí Meabhair-Shláinte_ ](/ga/health/health-services/mental-health/inspector-of-mental-health-services/)

Cur síos atá sa cháipéis seo faoi Chigire na Seirbhísí Meabhair- Shláinte a
cheaptar faoin Acht Meabhair-Shláinte 2001.

  * [ _Sábháilteacht bia agus seirbhísí sláinte comhshaoil_ ](/ga/health/food-safety/food-safety-and-environmental-health-services/)

Déanann an cháipéis seo cur síos ar na heagrais éagsúla a bhfuil baint acu le
sábháilteach bia agus seirbhísí sláinte comhshaoil in Éirinn.

  * [ _Seirbhísí meabhairshláinte_ ](/ga/health/health-services/mental-health/mental-health-services/)

Déanann an cháipéis seo cur síos ar na seirbhísí sláinte in Éirinn atá ar fáil
do dhaoine atá ag fulaingt meabhairghalair.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

