English  | **Gaeilge**

**Anseo atá tú:** [ Baile ](/ga/) > [ Dlí ](/ga/justice/) > [ Forghníomhú an
Dlí ](/ga/justice/law-enforcement/) > An Stiúrthóir Ionchúiseamh Poiblí

#  An Stiúrthóir Ionchúiseamh Poiblí

  * Réamhrá 
  * Cad a dhéanann an Stiúrthóir Ionchúiseamh Poiblí? 
  * Cad a tharlóidh má chinneann an Stiúrthóir Ionchúiseamh Poiblí ionchúiseamh a dhéanamh? 
  * Cad a tharlóidh má chinneann an Stiúrthóir Ionchúiseamh Poiblí gan ionchúiseamh a dhéanamh? 
  * Conas a dhéanaim cúiseanna nó athbhreithniú ar an gcinneadh a lorg? 
  * Tuilleadh eolais 
  * Sonraí teagmhála 

##  Réamhrá

Tá [ an Stiúrthóir Ionchúiseamh Poiblí ](https://www.dppireland.ie/) freagrach
as daoine a chúisítear as coireanna a dhéanamh sa Stát a ionchúiseamh.

Feidhmíonn an Príomh-Aturnae Ionchúisimh mar aturnae don Stiúrthóir
Ionchúiseamh Poiblí. Déanann aturnaetha ionchúisimh ionadaíocht ar an
Stiúrthóir Ionchúiseamh Poiblí sna cúirteanna go léir i mBaile Átha Cliath
agus déanann aturnaetha stáit áitiúla ionadaíocht ar an Stiúrthóir
Ionchúiseamh Poiblí i gcúirteanna lasmuigh de Bhaile Átha Cliath.

##  Cad a dhéanann an Stiúrthóir Ionchúiseamh Poiblí?

Tá roinnt dualgas ar an Stiúrthóir Ionchúiseamh Poiblí agus tá sé neamhspleách
i bhfeidhmiú na bhfeidhmeanna sin.

Is iad seo a leanas dualgais an Stiúrthóra Ionchúiseamh Poiblí:

  * An dlí coiriúil a fhorfheidhmiú sna cúirteanna thar ceann mhuintir na hÉireann 
  * Ionchúisimh phoiblí a stiúradh agus a mhaoirsiú ar díotáil sna cúirteanna 
  * Treoir agus comhairle ghinearálta a thabhairt don Gharda Síochána maidir le cásanna achoimre 
  * Treoir ar leith a thabhairt don Gharda Síochána nuair is gá 

Tá Oifig an Stiúrthóra Ionchúiseamh Poiblí neamhspleách. Ní féidir leis an
Rialtas ordú a thabhairt don Stiúrthóir Ionchúiseamh Poiblí cás ar leith a
ionchúiseamh nó gan é a ionchúiseamh.  

###  Cé a dhéanann an cinneadh cibé an ndéanfar nó nach ndéanfar ionchúiseamh?

Cinneann an Stiúrthóir Ionchúiseamh Poiblí ar cheart ionchúiseamh a dhéanamh i
gcásanna coiriúla tromchúiseacha, mar dhúnmharú, dúnorgain, cionta gnéis, nó
teagmhais mharfacha bóthair.

Féadfaidh an Garda Síochána coireanna nach bhfuil chomh tromchúiseach sin a
ionchúiseamh, ach tá siad fós ag ionchúiseamh in ainm an Stiúrthóra
Ionchúiseamh Poiblí a bhfuil an ceart aige insint don Gharda Síochána conas
déileáil leis an gcás.

Is féidir tuilleadh eolais a léamh maidir le [ Ról an Stiúrthóra Ionchúiseamh
Poiblí (pdf) ](https://www.dppireland.ie/app/uploads/2022/12/ENG-Role-of-the-
DPP-August-2022.pdf) agus [ conas a dhéantar cinntí ionchúisimh
](https://www.dppireland.ie/victims-witnesses/how-we-make-prosecution-
decisions/) . Is féidir [ Treoirlínte an Stiúrthóra Ionchúiseamh Poiblí
d'Ionchúisitheoirí ](https://www.dppireland.ie/publication-
category/guidelines-for-prosecutors/) a léamh freisin.

##  Cad a tharlóidh má chinneann an Stiúrthóir Ionchúiseamh Poiblí
ionchúiseamh a dhéanamh?

Má chinneann an Stiúrthóir Ionchúiseamh Poiblí ionchúiseamh a dhéanamh,
cúisíonn an Garda Síochána an duine atá faoi dhrochamhras sa chás agus tugann
siad os comhair na Cúirte Dúiche é/í. Ón bpointe seo ar aghaidh, tugtar ‘an
cúisí’ nó ‘an cosantóir’ ar an duine atá faoi dhrochamhras.

Ansin, tiomsaíonn an Garda Síochána leabhar fianaise in aghaidh an chúisí.
Áirítear sa leabhar fianaise:

  * Ráitis ón íospartach agus ó fhinnéithe eile 
  * Liosta d’fhianaise fhisiciúil a thaispeánfar sa chúirt, amhail grianghraif nó airm 
  * Fianaise a cheapann an t-ionchúiseamh a thabharfaidh finnéithe sa chúirt 
  * Doiciméid ábhartha eile 

Nuair a bheidh an fhianaise go léir a theastaíonn don triail bailithe ag an
ionchúiseamh, tabharfar leabhar na fianaise don chúisí agus socróidh an Chúirt
Dúiche dáta don triail.

###  An gcuirfear in iúl dom má chinneann an Stiúrthóir Ionchúiseamh Poiblí
ionchúiseamh a dhéanamh?

Más tusa an t-íospartach sa chás, inseoidh an Garda Síochána duit má chinneann
an Stiúrthóir Ionchúiseamh Poiblí ionchúiseamh a dhéanamh agus coinneoidh siad
ar an eolas tú faoi fhorbairtí. Inseofar duit am, dáta agus ionad na
héisteachta cúirte.

Má bhaineann an cás le cion gnéasach nó coir fhoréigneach, tairgfidh an
Stiúrthóir Ionchúiseamh Poiblí cruinniú réamhthrialach duit leis an nGarda
imscrúdaithe, leis an aturnae, agus leis an abhcóide atá ag déileáil leis an
gcás. Inseofar duit faoi phróiseas na trialach, ach ní bheidh tú in ann
fianaise finné a phlé.

Má bhaineann an cás le cineál eile ciona, féadfaidh tú cruinniú réamhthrialach
a iarraidh.

###  An féidir leo glaoch orm mar fhinné?

Má tá eolas agat faoin gcoir, is féidir go nglaofaí ort mar fhinné ag an
triail.

###  Cad a tharlóidh i ndiaidh na trialach?

Nuair a fhaightear cúisí ciontach i gcúirt, déanfar cinneadh maidir leis an
bpianbhreith.

Má mheasann an Stiúrthóir Ionchúiseamh Poiblí an phianbhreith chúirte a bheith
róthrócaireach, féadfaidh sé an phianbhreith a achomharc chuig an gCúirt
Achomhairc. Ní féidir leis an Stiúrthóir Ionchúiseamh Poiblí achomharc a
dhéanamh i gcoinne pianbhreithe a tugadh sa Chúirt Dúiche.

Is féidir tuilleadh a léamh faoi cad a tharlaíonn sa chúirt. Is féidir
tuilleadh a léamh freisin faoi [ phianbhreitheanna agus achomhairc
](https://www.dppireland.ie/criminal-justice-system/sentencing-and-appeals/) ,
agus [ an córas ceartais choiriúil ](https://www.dppireland.ie/criminal-
justice-system/) ar shuíomh gréasáin an Stiúrthóra Ionchúiseamh Poiblí.

##  Cad a tharlóidh má chinneann an Stiúrthóir Ionchúiseamh Poiblí gan
ionchúiseamh a dhéanamh?

Má chinneann an DPP gan ionchúiseamh a dhéanamh i gcás ar leith, tugtar na
cúiseanna do na Gardaí imscrúdaithe agus coinnítear faoi rún iad.

Ní bhuaileann oifig an Stiúrthóra Ionchúiseamh Poiblí le daoine chun cinntí a
phlé. Is féidir tuilleadh eolais a léamh maidir leis an [ gcinneadh
ionchúiseamh a dhéanamh ](https://www.dppireland.ie/criminal-justice-
system/decision-to-prosecute/) .

###  Cén fáth nach ndéanfaí an Stiúrthóir Ionchúiseamh Poiblí ionchúiseamh?

Is é an chúis is coitianta le cinneadh gan ionchúiseamh a dhéanamh ná easpa
fianaise. Ní mór dóthain fianaise a bheith ag an Stiúrthóir Ionchúiseamh
Poiblí chun a chur ina luí ar an gcúirt thar amhras réasúnach go bhfuil an
duine ciontach.

Tá cúinsí áirithe ann ina gcinnfeadh an Stiúrthóir Ionchúiseamh Poiblí gur
fearr gan ionchúiseamh a dhéanamh in ainneoin go bhfuil dóthain fianaise aige,
mar shampla, má tá an ciontóir faoi 18 nó go bhfuil sé/sí an-tinn ar fad.

###  An féidir liom cúiseanna a iarraidh leis an gcinneadh?

Féadfaidh tú achoimre a iarraidh ar na cúiseanna atá leis an gcinneadh gan
ionchúiseamh a dhéanamh sna cúiseanna seo a leanas:

  * Más íospartach na coireachta tú, agus rinneadh an cinneadh tar éis an 16 Samhain 2015 
  * Más ball teaghlach íospartaigh tú i gcás marfach, inar tharla an bás tar éis an 22 Deireadh Fómhair 2008 
  * Más aturnae tú atá ag gníomhú thar ceann ceachtar díobh sin thuas 

Ní mór duit iarratas a dhéanamh laistigh de 28 lá ón dáta a n-insítear duit
faoin gcinneadh gan ionchúiseamh a dhéanamh.

Más rud é gurb é an Garda Síochána a rinne an cinneadh gan ionchúiseamh a
dhéanamh, is féidir le híospartach achoimre a lorg ón nGarda Síochána ar na
cúiseanna atá leis an gcinneadh.

###  An féidir liom athbhreithniú a lorg ar an gcinneadh?

Féadfaidh tú hathbhreithniú a lorg ar na cúiseanna atá leis an gcinneadh gan
ionchúiseamh a dhéanamh sna cásanna seo a leanas:

  * Más íospartach tú 
  * Más ball teaghlach íospartaigh tú i gcás marfach 
  * Más aturnae tú atá ag gníomhú thar ceann ceachtar díobh sin thuas 

Ní mór d’iarratas ar athbhreithniú a chur isteach laistigh de 56 lá ó cuireadh
an cinneadh in iúl duit, nó laistigh de 28 lá ó dháta na litreach achoimre ar
chúiseanna, má d’iarr tú a leithéid seo a fháil.

##  Conas a dhéanaim cúiseanna nó athbhreithniú ar an gcinneadh a lorg?

Chun achoimre a lorg ar na cúiseanna a bhain leis an gcinneadh gan
ionchúiseamh a dhéanamh, ní mór Foirm Iarratais ar Chúiseanna a sheoladh chuig
an Aonad Idirchaidrimh le hÍospartaigh ag oifig an Stiúrthóra Ionchúiseamh
Poiblí. Is féidir an [ Fhoirm Iarratais ar Chúiseanna (pdf)
](https://www.dppireland.ie/app/uploads/2019/03/Application_Form_Summary-of-
Reasons_-_English.pdf) a íoslódáil anseo agus tá sí le fáil freisin i [
Stáisiúin an Gharda Síochána ](http://www.garda.ie/Stations/Default.aspx) .

Chun athbhreithniú a lorg ar chinneadh gan ionchúiseamh a dhéanamh, ba cheart
scríobh chuig an Aonad Idirchaidrimh le hÍospartaigh ag iarraidh an
athbhreithnithe. Féach ‘Teagmháil’ thíos le haghaidh seoladh an Aonaid
Idirchaidrimh le hÍospartaigh.

Is féidir [ tuilleadh eolais a fháil maidir le conas cúiseanna agus
athbhreithnithe a iarraidh ](https://www.dppireland.ie/victims-
witnesses/decisions-not-to-procecute/) ar shuíomh gréasáin an Stiúrthóra
Ionchúiseamh Poiblí.

Má tá ceist nó [ gearán ](https://www.dppireland.ie/victims-
witnesses/complaints-policy/) agat, is féidir scríobh chuig an Stiúrthóir
Ionchúiseamh Poiblí.

##  Tuilleadh eolais

Is féidir tuilleadh a léamh faoin [ gCóras Ionchúisimh in Éirinn
](https://www.dppireland.ie/publication-category/prosecution-system-in-
ireland) ar shuíomh gréasáin an Stiúrthóra Ionchúiseamh Poiblí. Is féidir
tuilleadh faisnéise a fháil faoi conas a oibríonn an Stiúrthóir Ionchúiseamh
Poiblí, sa mhír dar teideal [ Foilseacháin
](https://www.dppireland.ie/publications/) . Is féidir tuilleadh a léamh faoin
Stiúrthóir Ionchúiseamh Poiblí i gCuid 6 de [ Chairt na nÍospartach (pdf)
](https://www.victimscharter.ie/wp-content/uploads/2020/04/Victims-
Charter-22042020.pdf) .

Is féidir tuilleadh a léamh faoi [ do chearta mar íospartach na coireachta
](/en/justice/victims-of-crime/your-rights-as-a-victim-of-crime#l095b1) ar ár
suíomh gréasáin. Is féidir tuilleadh eolais a fháil faoi do chearta mar
íospartach na coireachta ar [ shuíomh gréasáin Chairt na nÍospartach
](https://www.victimscharter.ie/) .

##  Sonraí teagmhála

###  Stiúrthóir na nInchúisithe Poiblí

Bóthar na hOtharlainne  
Baile Átha Cliath 7  
Éire

**Teil:** +353 (0)1 858 8500

**Láithreán Gréasáin:** [ https://www.dppireland.ie/
](https://www.dppireland.ie/)

**R-phost:** [ dpp@dppireland.ie ](mailto:dpp@dppireland.ie)

_**Dáta an Leasaithe Deireanaigh:** 25 Iúil 2023 _

[
](https://facebook.com/sharer/sharer.php?u=https://www.citizensinformation.ie/ga/justice/law-
enforcement/director-of-public-prosecutions/?utm_source=sharebutton_facebook)
[
](https://twitter.com/intent/tweet/?text=An%20Sti%C3%BArth%C3%B3ir%20Ionch%C3%BAiseamh%20Poibl%C3%AD&url=https://www.citizensinformation.ie/ga/justice/law-
enforcement/director-of-public-prosecutions/?utm_source=sharebutton_twitter) [
](whatsapp://send?text=https://www.citizensinformation.ie/ga/justice/law-
enforcement/director-of-public-prosecutions/?utm_source=sharebutton_whatsapp)
[
](mailto:?subject=An%20Sti%C3%BArth%C3%B3ir%20Ionch%C3%BAiseamh%20Poibl%C3%AD&body=https://www.citizensinformation.ie/ga/justice/law-
enforcement/director-of-public-prosecutions/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Faisnéis Earnála Poiblí a Athúsáid_ ](/ga/about/reuse-psi/)

Citizensinformation.ie is an Irish eGovernment website developed by Citizens
Information Board. The site provides information on the social and civil
rights of everyone in Ireland. Citizensinformation.ie provides you with the
information you need at various stages in your life. Our Local Directory
allows you to find public services in your locality and you can submit a
question on line about your rights and entitlements in Ireland.

  * [ _Príomhinstitiúidí Stát na hÉireann_ ](/ga/government-in-ireland/irish-constitution-1/main-institutions-of-the-state/)

Tá cumhacht in Éirinn roinnte idir an reachtas, an feidhmeannas agus na
breithiúna. Ta cur síos sa doiciméad seo ar an gcaoi a n-úsáidtear na
cumhachtaí seo agus tugtar breac-chuntas ar na hinstitiúidí atá ag croílár na
cumhachta sa Stát.

  * [ _Toghairmeacha in ionchúisimh choiriúla_ ](/ga/justice/criminal-law/criminal-trial/summons/)

Tá cur síos anseo ar thoghairmeacha.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

