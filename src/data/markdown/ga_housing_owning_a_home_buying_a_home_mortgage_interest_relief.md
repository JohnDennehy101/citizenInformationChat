English  | **Gaeilge**

**Anseo atá tú:** [ Baile ](/ga/) > [ Tithíocht ](/ga/housing/) > [ Ag
ceannach tí ](/ga/housing/owning-a-home/) > [ Teach a cheannach
](/ga/housing/owning-a-home/buying-a-home/) > Creidmheas cánach ús morgáiste

#  Creidmheas cánach ús morgáiste

  * Cad is creidmheas nó faoiseamh cánach ús morgáiste ann? 
  * Cad í an scéim creidmheasa cánach ús morgáiste nua? 
  * An gcáilím don chreidmheas cánach ús morgáiste nua? 
  * Cé mhéad atá ar an gcreidmheas cánach ús morgáiste nua? 
  * Conas a éilím an creidmheas cánach ús morgáiste? 

##  Cad is creidmheas nó faoiseamh cánach ús morgáiste ann?

Is faoiseamh cánach é creidmheas cánach nó faoiseamh ús morgáiste atá bunaithe
ar an méid ús morgáiste cáilitheach a íocann tú i mbliain chánach do do
theach.

Chun cáiliú do chreidmheas cánach ar aisíocaíochtaí ús morgáiste, ní mór duit
ús a bheith íoctha agat ar airgead a fuair tú ar iasacht chun do phhríomháit
chónaithe a cheannach, a dheisiú, a fhorbairt nó a fheabhsú.

###  Creidmheas cánach ús morgáiste nua

I [ mBuiséad 2024 ](/en/money-and-tax/budgets/budget-2024/) , d’fhógair an
Rialtas creidmheas cánach ús morgáiste sealadach nua (MITC). Ní bhaineann an
MITC seo ach le 2023 agus tugadh isteach é faoin Acht Airgeadais 2023.

###  Cad a bhí sa scéim faoisimh ús morgáiste roimhe seo?

Bhí [ scéim faoisimh ús morgáiste
](https://www.revenue.ie/en/property/mortgage-interest-relief/index.aspx) ann
roimhe seo a tháinig chun críche ar 1 Eanáir 2021. Ní raibh morgáistí a tógadh
amach tar éis 31 Nollaig 2012 incháilithe don fhaoiseamh ús morgáiste seo.
Chun faisnéis a fháil faoin scéim faoisimh ús morgáiste seo roimhe seo [ féach
revenue.ie ](https://www.revenue.ie/en/property/mortgage-interest-
relief/index.aspx) .

##  Cad í an scéim creidmheasa cánach ús morgáiste nua?

Fógraíodh creidmheas cánach ús morgáiste sealadach nua i mBuiséad 2024
d’úinéirí tí áirithe. Ní bhaineann an creidmheas cánach seo ach le measúnuithe
cánach don bhliain 2023.

D’fhoilsigh na Coimisinéirí Ioncaim [ faisnéis faoin gcreidmheas cánach ús
morgáiste seo ](https://www.revenue.ie/en/tax-professionals/tdm/income-tax-
capital-gains-tax-corporation-tax/part-15/15-01-11B.pdf) , lena n-áirítear
samplaí den chaoi a bhfuil feidhm aige i gcásanna éagsúla.

##  An gcáilím don chreidmheas cánach ús morgáiste nua?

Chun cáiliú don chreidmheas cánach ús morgáiste seo ní mór duit coinníollacha
áirithe a chomhlíonadh agus an creidmheas a éileamh i do thuairisceán cánach
don bhliain 2023.

###  **D’iasacht morgáiste**

  * Ní mór go raibh iarmhéid morgáiste gan íoc agat idir €80,000 agus €500,000 ar 31 Nollaig 2022 
  * Ní mór d’iasacht a bheith le hiasachtóir cáilitheach. Is iasachtóir cáilitheach iasachtóir atá liostaithe mar [ sholáthraí faisnéise creidmheasa ag Banc Ceannais na hÉireann ](https://www.centralcreditregister.ie/borrower-area/publications/) . 
  * Ní mór ús a bheith íoctha agat ar an iasacht in 2022 agus 2023 
  * Caithfidh an t-ús ar an iasacht a bheith méadaithe ó 2022 go 2023 

###  **Do mhaoin**

  * Caithfidh an mhaoin a bheith sa Stát 
  * Ní mór duit d’oibleagáidí [ Cánach Maoine Áitiúil ](https://www.citizensinformation.ie/en/money-and-tax/tax/housing-taxes-and-reliefs/local-property-tax/) agus aon cheanglais cead pleanála a chomhlíonadh 
  * Ba cheart gurb é d’áit chónaithe aonair nó phríomháit chónaithe í an mhaoin, nó maoin chónaithe a úsáideann tú féin, do chéile nó do pháirtnéir sibhialta le gur féidir leat freastal ar obair 

D’fhéadfá a bheith in ann an creidmheas a éileamh freisin má tá an t-ús
morgáiste á íoc agat ar iasacht cháilitheach don phríomháit chónaithe
phríobháideach seo a leanas:

  * D’iarchéile nó iarpháirtnéir sibhialta 
  * Gaol cleithiúnach nach n-íocann cíos leat 

Is ionann gaol cleithiúnach agus tusa, nó do chéile nó do pháirtnéir
sibhialta:

  * Máthair atå baintreach, athair atå baintreach nó tuismitheoir atá ina pháirtnéir sibhialta marthanach 
  * Gaol nach bhfuil in ann aire a thabhairt dóibh féin de bharr seanaoise nó tinnis 

Tá sainmhíniú iomlán ar ghaol cleithiúnaí le fáil san [ Acht Comhdhlúite
Cánacha 1997
](https://www.irishstatutebook.ie/eli/1997/act/39/section/466/enacted/en/index.html)
.

##  Cé mhéad atá ar an gcreidmheas cánach ús morgáiste nua?

Féadfaidh tú creidmheas cánach ús morgáiste a fháil ar an ús méadaithe a d’íoc
tú ar do mhorgáiste in 2023 i gcomparáid leis an méid a d’íoc tú in 2022. Is
ionann an creidmheas cánach agus 20% den mhéadú, is é sin an ráta caighdeánach
cánach ioncaim. Tá teorainn de €1,250 ar an gcreidmheas.

Mura raibh íocaíochtaí ús morgáiste agat ar feadh bliana iomlán in 2022 nó
2023, cuirfear an creidmheas agus an teorainn i bhfeidhm ar bhonn pro-rata.

Níl ach creidmheas amháin ar fáil in aghaidh na maoine.

##  Conas a éilím an creidmheas cánach ús morgáiste?

Beidh tú in ann an creidmheas cánach seo a éileamh [ trí thuairisceán cánach
ioncaim don bhliain 2023 a dhéanamh
](https://www.citizensinformation.ie/en/money-and-tax/tax/housing-taxes-and-
reliefs/rent-tax-credit/rent_tax_credit.en.html#l98018) ag úsáid [ MoChuntas
](https://www.ros.ie/myaccount-web/home.html) na gCoimisinéirí Ioncaim nó
seirbhísí [ ROS ](https://www.ros.ie/oidc/login?client_id=rosint_rp) .

**Ba cheart go mbeadh an áis chun an creidmheas seo a éileamh ar fáil faoi mhí
Feabhra 2024.**

Beidh rogha ‘creidmheas cánach ús mhorgáiste’ ar an leathanach creidmheasanna
cánach nuair a chomhlánóidh tú do thuairisceán cánach ioncaim don bhliain
2023.

###  Cad iad na doiciméid a bheidh ag teastáil uaim chun an creidmheas a
éileamh?

Chun an MITC a éileamh, beidh ort na doiciméid seo a leanas a chur isteach
chuig na Coimisinéirí Ioncaim agus do thuairisceán cánach 2023 á dhéanamh
agat:

  * Do dheimhniú ús morgáiste don bhliain 2022 
  * Do dheimhniú ús morgáiste don bhliain 2023 
  * Daingniú iarmhéid do mhorgáiste amhail an 31 Nollaig 2022 

Beidh tú in ann na doiciméid seo a uaslódáil ar líne trí úsáid a bhaint as
MoChuntas nó seirbhísí ROS na gCoimisinéirí Ioncaim.

Léigh [ treoir na gCoimisinéirí Ioncaim ar an MITC
](https://www.revenue.ie/en/tax-professionals/tdm/income-tax-capital-gains-
tax-corporation-tax/part-15/15-01-11B.pdf) chun tuilleadh faisnéise a fháil
faoi conas a bheidh tú in ann an creidmheas a éileamh.

_**Dáta an Leasaithe Deireanaigh:** 18 Eanáir 2024 _

[
](https://facebook.com/sharer/sharer.php?u=https://www.citizensinformation.ie/ga/housing/owning-
a-home/buying-a-home/mortgage-interest-
relief/?utm_source=sharebutton_facebook) [
](https://twitter.com/intent/tweet/?text=Creidmheas%20c%C3%A1nach%20%C3%BAs%20morg%C3%A1iste&url=https://www.citizensinformation.ie/ga/housing/owning-
a-home/buying-a-home/mortgage-interest-relief/?utm_source=sharebutton_twitter)
[ ](whatsapp://send?text=https://www.citizensinformation.ie/ga/housing/owning-
a-home/buying-a-home/mortgage-interest-
relief/?utm_source=sharebutton_whatsapp) [
](mailto:?subject=Creidmheas%20c%C3%A1nach%20%C3%BAs%20morg%C3%A1iste&body=https://www.citizensinformation.ie/ga/housing/owning-
a-home/buying-a-home/mortgage-interest-relief/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Conas Forlíonadh Ús Morgáiste a ríomh_ ](/ga/social-welfare/supplementary-welfare-schemes/calculating-mortgage-interest-supplement/)

Léirítear na céimeanna a bhaineann leis an bhForlíonadh ús morgáiste atá agat
a ríomh.

  * [ _Forlíonadh Ús Morgaíste_ ](/ga/social-welfare/supplementary-welfare-schemes/mortgage-interest-supplement/)

Is íocaíocht é Forlíonadh Ús Morgáiste a dhéanann an Roinn Coimirce Sóisialaí.
Soláthraíonn sé tacaíocht ghearrthéarmach chun cabhrú leat d’aisíocaíochtaí
úis morgáiste a íoc. Ó 1 Eanáir 2014, tá deireadh leis an scéim Forlíonadh Ús
Morgáiste d'iarratasóirí nua agus ní ghlacfar aon iarratas nua ón dáta seo.

  * [ _Cáin Choinneála ar Ús Taisce_ ](/ga/money-and-tax/tax/tax-on-savings-and-investments/deposit-interest-retention-tax/)

Má thuilleann tú ús ar choigilteas b'fhéidir go mbeidh ort cáin a íoc ar an ús
sin ar a dtugtar Cáin Choinneála ar Ús Taisce.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

