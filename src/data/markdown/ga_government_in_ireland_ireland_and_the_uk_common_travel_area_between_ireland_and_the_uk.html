English  | **Gaeilge**

**Anseo atá tú:** [ Baile ](/ga/) > [ Rialtas in Éirinn ](/ga/government-in-
ireland/) > [ Ireland and the UK ](/ga/government-in-ireland/ireland-and-the-
uk/) > Comhlimistéar Taistil idir Éire agus an Ríocht

#  Comhlimistéar Taistil idir Éire agus an Ríocht

  * Cad é an Comhlimistéar Taistil? 
  * Do chearta laistigh den Chomhlimistéar Taistil 
  * Rialú teorann agus an ComhlimistéarTaistil 
  * Brexit agus an ComhlimistéarTaistil 

##  Cad é an Comhlimistéar Taistil?

Is socrú idir an Ríocht Aontaithe (an RA) agus Éirinn é an Comhlimistéar
Taistil (an CLT) a bhronnann cearta éagsúla ar shaoránaigh na dtíortha sin.
Áirítear leis níos mó ná an ceart bunúsach chun taisteal gan srian idir an dá
thír.

Nuair a cuireadh tús le socrú an Chomhlimistéir Thaistil i 1922, níor
cuimsíodh in aon reachtaíocht é. Ba thuiscint a bhí ann idir Éirinn agus an RA
bunaithe ar a stair choiteann. Le himeacht ama, rinneadh cuid de na cearta a
chur san áireamh i bpíosaí éagsúla reachtaíochta in Éirinn agus an RA araon.

Cé go n-aithnítear an Comhlimistéar Taistil faoi Chonradh Amstardam, ní
bhraitheann sé ar an Aontas Eorpach agus ar bhallraíocht leanúnach den dá
thír.

Shínigh rialtais na hÉireannach agus an RA Meabhrán Tuisceana (pdf) an 8
Bealtaine 2019 a athdhearbhaíonn an Comhlimistéar Taistil agus a
shainaithníonn cearta agus pribhléidí shaoránaigh na hÉireann agus an RA
laistigh den CLT. Athdhearbhaíonn sé freisin an gealltanas go leantar leis an
CLT a chur ar fáil tar éis Brexit (pdf).

##  Do chearta laistigh den Chomhlimistéar Taistil

Ní féidir ach le saoránaigh na hÉireann agus an RA cearta an Chomhlimistéir
Thaistil a fheidhmiú. Mura saoránach na hÉireann nó an RA thú, ní bheidh tú in
ann do chearta de chuid an Chomhlimistéir Thaistil a fheidhmiú.

Chun críocha an Comhlimistéar Taistil, clúdaíonn an RA:

● Sasana

● Albain

● An Bhreatain Bheag

● Tuaisceart Éireann

● Oileán Mhanann

Tá an ceart ag saoránaigh Éireannacha agus an RA chun cónaí, taisteal, obair
agus staidéar a dhéanamh laistigh den Chomhlimistéar Taistil. Aithníodh cearta
saoránach Éireannacha in Immigration and Social Security (EU Withdrawal) Act
2020 an RA.

Is féidir le saoránaigh Éireannacha agus an RA cónaí i gceachtar tír agus
taitneamh a bhaint as cearta agus pribhléidí gaolmhara, an méid seo a leanas
ina measc:

  * Teacht ar shochair shóisialta 
  * Teacht ar chúram sláinte 
  * Teacht ar thacaíochtaí tithíochta sóisialta 
  * An ceart chun vóta a chaitheamh i dtoghcháin áirithe 

Ní bhaineann an Comhlimistéar Taistil le saincheisteanna earraí nó custaim. Is
féidir leat léamh faoin gcomhaontú trádála idir Éirinn agus an RA in Brexit
agus Éire.

##  Rialú teorann agus an ComhlimistéarTaistil

Níl aon ghnáthrialuithe pas i bhfeidhm do shaoránaigh na hÉireann agus na RA a
bhíonn ag taisteal idir an 2 thír.

Mar sin féin, ní mór duit aitheantas a thaispeáint chun dul ar bord bád
farantóireachta nó eitleán, agus ní ghlacann roinnt aerlínte agus iompróirí
farraige ach pas mar aitheantas bailí. D’fhéadfadh go n-iarrfadh oifigeach
inimirce ort freisin a chruthú gur saoránach d’Éirinn nó den RA tú, mar sin ba
chóir duit pas a iompar leat. Is féidir leat freisin cárta pas Éireannach, nó
cruthúnas eile a úsáid mar fianaise gur saoránach Éireannach tú.

Má tá baill teaghlaigh agat nach saoránaigh den RA nó LEE iad, d’fhéadfadh go
mbeadh [ víosa ag teastáil uathu chun teacht isteach in Éirinn
](https://www.citizensinformation.ie/en/moving-country/visas-for-ireland/visa-
requirements-for-entering-ireland/) nó sa RA. Tá [ scéim chónaithe
](https://www.irishimmigration.ie/coming-to-join-family-in-ireland/joining-
your-uk-national-family-member/#eligible) i bhfeidhm anois do bhaill
teaghlaigh shaoránaigh na RA [ a bhogann go hÉirinn tar éis an 1 Eanáir 2021
](https://www.citizensinformation.ie/en/government-in-ireland/ireland-and-the-
uk/residence-rules-UK-citizens/#l5a1aa) .

Tá roinnt comhoibrithe i gceist leis an gComhlimistéar Taistil maidir le
saincheisteanna inimirce. D’fhéadfaí, mar shampla, cead a dhiúltú do
náisiúnach neamh-LEE teacht isteach go hÉirinn má tá sé ar intinn acu taisteal
ar aghaidh go dtí an RA agus nach gcáileodh siad le ligean isteach sa RA. Tá
an chumhacht ag oifigigh inimirce na hÉireann seiceálacha a dhéanamh ar
dhaoine a thagann chuig an Stát ón RA agus diúltú dóibh teacht isteach sa Stát
ar na forais chéanna is a bhaineann le daoine a thagann ó lasmuigh den
Chomhlimistéar Taistil. Déantar na seiceálacha seo go roghnach.

Is féidir leat tuilleadh eolais a fháil faoi [ thaisteal go dtí an RA ó Éirinn
](https://www.gov.uk/guidance/travelling-between-the-uk-and-ireland-isle-of-
man-guernsey-or-jersey) .

###  **Saoránaigh an AE agus an LEE ag taisteal go dtí an Bhreatain Mhór ón
Éirinn**

Más saoránach den LEE thú (an AE, agus an Iorua, an Íoslainn agus
Lichtinstéin) nó an Eilvéis, is féidir go n-iarrfar ort aitheantas a thabhairt
nuair a thagann tú isteach sa Bhreatain Mhór ón Éirinn. Ní iarrtar ort
aitheantas a thaispeáint má tá tú ag teacht isteach i dTuaisceart Éireann as
Éirinn.

Ní mór pas LEE a bheith agat chun teacht isteach sa Bhreatain Mhór ón Éirinn
mura bhfuil:

● [ Stádas socraithe nó réamhsocraithe ](https://www.gov.uk/settled-status-eu-
citizens-families) sa RA, nó má tá tú ag fanacht le cinneadh ar d’iarratas
agus deimhniú faighte agat go bhfuil d’iarratas bailí.

● Cead teaghlaigh de chuid Scéim Socraíochta an AE, nó a chomhionann ó
Gheirsí, Geansaí nó Oileán Mhanann

● [ Ceadúnas Oibrí Trasteorann ](https://www.gov.uk/frontier-worker-permit)

● Víosa [ Cúraim Sláinte S2 ](https://www.gov.uk/guidance/enter-the-uk-as-
an-s2-healthcare-visitor)

● Víosa [ Soláthraí Seirbhíse ón Eilvéis ](https://www.gov.uk/guidance/apply-
for-a-service-providers-from-switzerland-visa)

Má tá tú in aon cheann de na catagóirí thuas, is féidir leat cárta aitheantais
náisiúnta LEE nó na hEilvéise a úsáid chun dul isteach sa Bhreatain Mhór as
Éirinn.

###  Údarú Taistil Leictreonach

Tá [ Údarú Leictreonach Taistil (ETA) ](https://www.gov.uk/guidance/apply-for-
an-electronic-travel-authorisation-eta) ag teastáil ó roinnt náisiúntachtaí
roimh thaisteal go dtí an RA mura bhfuil siad ina gcónaí in Éirinn agus ag
taisteal aisti.

###  **Oibrithe trasteorann**

Is féidir le saoránaigh Éireannacha agus Briotanacha maireachtáil agus oibriú
in Éirinn agus sa RA araon agus is féidir leo maireachtáil i dtír amháin agus
oibriú sa tír eile. Mar shampla, b’fhéidir go bhfuil cónaí ort in Éirinn agus
go n-oibreoidh tú i dTuaisceart Éireann. Tugtar [ oibriú trasteorann
](https://www.citizensinformation.ie/en/government-in-ireland/ireland-and-the-
uk/cross-border-workers/) air seo.

Ní mór do shaoránaigh LEE agus Eilvéiseacha a bhí ina gcónaí in Éirinn agus ag
obair i dTuaisceart Éireann roimh dheireadh 2020, [ Ceadúnas Oibrí Trasteorann
](https://www.citizensinformation.ie/en/government-in-ireland/ireland-and-the-
uk/cross-border-workers/) a bheith acu chun leanúint ar aghaidh ag obair i
dTuaisceart Éireann. Ní mór do shaoránaigh LEE agus Eilvéiseacha a bhfuil
cónaí orthu in Éirinn agus a thosaíonn ag obair i dTuaisceart Éireann ó thús
2021 iarratas a dhéanamh ar chead chun oibriú sa RA trí [ chóras inimirce
bunaithe ar phointí ](https://www.gov.uk/guidance/the-uks-points-based-
immigration-system-information-for-eu-citizens) na RA.

###  **Daoine a bhfuil víosaí RA nó ceadanna cónaithe acu**

Más saoránach de thír thú a bhfuil víosa ag teastáil óna náisiúnaigh chun
teacht isteach go hÉirinn agus go bhfuil víosa nó cead cónaithe bhailí ón RA
agat, d’fhéadfadh go mbeadh ort víosa a bheith agat chun teacht isteach in
Éirinn sula dtagann tú go hÉirinn.

###  **An Clár Tarscaoilte Víosa Gearrchuairte**

Ceadaíonn an [ Clár Tarscaoilte Víosa Gearrchuairte
](https://www.irishimmigration.ie/coming-to-visit-ireland/short-stay-visa-
waiver-programme/) do náisiúnaigh roinnt tíortha ó Oirthear na hEorpa, an
Meánoirthear agus an Áise a bhfuil víosa gearrthéarmach an RA acu teacht go
hÉirinn gan aon ghá a bheith acu víosa Éireannach ar leith a bheith acu.

###  **Socruithe cómhalartacha víosa**

Baineann [ Scéim Víosa na Breataine-na hÉireann
](https://www.irishimmigration.ie/coming-to-visit-ireland/british-irish-visa-
scheme/) le cuairteoirí ón tSín agus le cuairteoirí ón India. Ligeann an scéim
seo do chuairteoirí ó na tíortha seo taisteal gan srian laistigh den
Chomhlimistéar Taistil (gan Oileáin Mhuir nIocht agus Oileán Mhanann san
áireamh), ag baint úsáide as víosa Éireannach nó RA. Formhuinítear Scéim Víosa
na Breataine-na hÉireann le ‘SVBÉ’.

Déantar foráil don dá scéim san [ Ordú an Achta Inimirce (Víosaí) 2014 (IR
473/2014) ](http://www.irishstatutebook.ie/eli/2014/si/473/made/en/print) arna
leasú leis an [ Ordú an Achta Inimirce (Víosaí) 2016 (IR 502/2016)
](http://www.irishstatutebook.ie/eli/2016/si/502/made/en/print) .

Is féidir leat tuilleadh a léamh faoi riachtanais víosa chun teacht isteach go
hÉirinn, nó is féidir leat tuilleadh eolais a fháil faoi iarratais ar víosa ó
[ ambasáidí agus consalachtaí na hÉireann thar lear
](https://www.dfa.ie/embassies/irish-embassies-abroad/) .

##  Brexit agus an ComhlimistéarTaistil

Níor chuir tarraingt siar na RA ón Aontas Eorpach (AE) isteach ar chearta
shaoránaigh na hÉireann agus shaoránaigh na RA laistigh den Chomhlimistéar
Taistil. Cosnaítear an [ ceart chun cónaí, oibriú agus rochtain a fháil ar
sheirbhísí poiblí sa Chomhlimistéar Taistil
](https://www.gov.uk/government/publications/travelling-in-the-common-travel-
area-if-theres-no-brexit-deal/travelling-within-the-common-travel-area-and-
the-associated-rights-of-british-and-irish-citizens-if-there-is-no-brexit-
deal) .

Ní bhaineann do chearta um Chomhlimistéar Taistil le do theaghlach. Ciallaíonn
sé seo, mura saoránach Éireannach nó RA é do chéile nó páirtí, nó gaol eile,
go bhféadfadh go mbeadh orthu [ iarratas a dhéanamh ar chónaí sa RA
](https://www.gov.uk/settled-status-eu-citizens-families) .

Is féidir leat léamh faoi [ chearta cónaithe shaoránaigh na Breataine
](https://www.citizensinformation.ie/en/government-in-ireland/ireland-and-the-
uk/residence-rules-UK-citizens/) in Éirinn.

**Comhlimistéar Taistil sa dlí agus sa Phrótacal**

Déantar go leor de chearta an Chomhlimistéir Thaistil a leagan sa reachtaíocht
den chéad uair san Acht um Aistarraingt na Ríochta Aontaithe ón Aontas Eorpach
(Forálacha Iarmhartacha), 2019. Cuirtear ar chumas na n-airí ábhartha san Acht
chun reachtú sna limistéir ina gcuirtear rochtain chothrom ar chúram sláinte
agus leas sóisialach.

Aithnítear sa chomhaontú aistarraingtheidir an RA agus an tAontas Eorpach an
Comhlimistéar Taistil ina Phrótacal, ina ndéileáiltear le hÉirinn agus
Tuaisceart Éireann. Foráiltear in Airteagal 2 d’oibriú leanúnach an
Chomhlimistéir Thaistil.

Is féidir leat níos mó a léamh faoi imeacht na Ríochta Aontaithe ón AE inár
gcáipéisí:

  * Cúlra le Brexit 
  * Brexit agus Éire 

Is féidir leat faisnéis bhreise a fháil ar an gComhlimistéar Taistil ón Roinn
Gnóthaí Eachtracha agus Trádála agus ar cheisteanna agus cearta dlí ó gov.ie.

_**Dáta an Leasaithe Deireanaigh:** 13 Bealtaine 2024 _

[
](https://facebook.com/sharer/sharer.php?u=https://www.citizensinformation.ie/ga/government-
in-ireland/ireland-and-the-uk/common-travel-area-between-ireland-and-the-
uk/?utm_source=sharebutton_facebook) [
](https://twitter.com/intent/tweet/?text=Comhlimist%C3%A9ar%20Taistil%20idir%20%C3%89ire%20agus%20an%20R%C3%ADocht&url=https://www.citizensinformation.ie/ga/government-
in-ireland/ireland-and-the-uk/common-travel-area-between-ireland-and-the-
uk/?utm_source=sharebutton_twitter) [
](whatsapp://send?text=https://www.citizensinformation.ie/ga/government-in-
ireland/ireland-and-the-uk/common-travel-area-between-ireland-and-the-
uk/?utm_source=sharebutton_whatsapp) [
](mailto:?subject=Comhlimist%C3%A9ar%20Taistil%20idir%20%C3%89ire%20agus%20an%20R%C3%ADocht&body=https://www.citizensinformation.ie/ga/government-
in-ireland/ireland-and-the-uk/common-travel-area-between-ireland-and-the-
uk/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Ag Staidéar sa RA lena n-áirítear Tuaisceart Éireann_ ](/ga/education/third-level-education/studying-abroad/studying-in-the-uk-including-northern-ireland/)

Fágann go leor daoine chun staidéar a dhéanamh i dTuaisceart Éireann agus in
áiteanna eile sa RA áit a bhfuil nósanna imeachta iarratais agus táillí
éagsúla.

  * [ _Limistéar Schengen_ ](/ga/government-in-ireland/european-government/european-union/schengen-area/)

Tá cur síos déanta sa cháipéis seo ar Chomhaontú Schengen, comhaontú idir
roinnt de na tíortha san Eoraip a thugann cead do dhaoine taisteal gan bhac
idir na tíortha sin gan aon phas a thaispeáint ag na teorainneacha
inmhéanacha.

  * [ _Réamhrá le limistéar an euro_ ](/ga/government-in-ireland/european-government/european-union/euro-area/)

Is éard atá i limistéar an euro tíortha siúd an AE a ghlac leis an euro mar a
n-airgeadra.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

