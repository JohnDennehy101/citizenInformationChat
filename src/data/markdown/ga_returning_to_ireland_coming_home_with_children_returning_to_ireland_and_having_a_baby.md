English  | **Gaeilge**

**Anseo atá tú:** [ Baile ](/ga/) > [ Ag filleadh ar Éirinn ](/ga/returning-
to-ireland/) > [ Teacht abhaile le leanaí ](/ga/returning-to-ireland/coming-
home-with-children/) > Ag filleadh ar Éirinn agus leanbh a thabhairt ar an
saol

#  Ag filleadh ar Éirinn agus leanbh a thabhairt ar an saol

  * Réamhrá 
  * An féidir liom teacht ar chúram máithreachais sa chóras sláinte poiblí? 
  * An féidir liom saoire mháithreachais íoctha ón obair a fháil? 
  * An féidir liom saoire atharthachta íoctha ón obair a fháil? 
  * An féidir liom saoire thuismitheoireachta a fháil? 
  * Tar éis gur rugadh ar do naíonán 

##  Réamhrá

Má tá tú féin nó do pháirtnéir torrach, teastaíonn uait eolas a bheith agat ar
an gcóras cúraim máithreachais in Éirinn agus ar na sochair agus na
tacaíochtaí atá ar fáil duit.

Má tá naíonán agat nuair a fhilleann tú chun cónaí in Éirinn, is féidir leat
teacht ar chúram máithreachais tríd an gcóras sláinte poiblí.

B’fhéidir go bhfuil sé ar intinn agat seirbhísí sláinte príobháideacha a úsáid
le haghaidh cúram máithreachais. Má bheartaíonn tú árachas sláinte
príobháideach a fháil chun cabhrú le híoc as na costais, ba cheart gurb eol
duit go bhfuil tréimhse feithimh 52 seachtain tréimhse ann ar éilimh a
bhaineann le máithreachas. Is féidir leat níos mó a léamh in [ Ag Filleadh ar
Éirinn agus árachas sláinte príobháideach a cheannach ](/ga/returning-to-
ireland/looking-after-your-health/returning-to-ireland-and-buying-private-
health-insurance/) .

Tugtar cuntas ar an leathanach seo ar an méid is gá a bheith ar eolas agat
faoi naíonán a thabhairt ar an saol in Éirinn agus treoraítear thú chuig eolas
breise.

##  An féidir liom teacht ar chúram máithreachais sa chóras sláinte poiblí?

Má tá tú ag filleadh ar Éirinn le cónaí ann agus má tá sé ar intinn agat
naíonán a thabhairt ar an saol anseo, beidh tú i dteideal cúram máithreachais
sláinte poiblí a fháil faoin [ Scéim Cúraim Máithreachais agus Naíonán
](/ga/health/health-services/reproductive_health/maternity-and-infant-welfare-
services/) . Is amhlaidh seo mar gheall go mbunaítear do theidlíocht do
sheirbhísí sláinte poiblí a úsáid ar do chónaitheacht. Níl sé nasctha le
d’ioncam ná le d’íocaíocht cánach nó [ árachais shóisialaigh ](/ga/social-
welfare/irish-social-welfare-system/social-insurance-prsi/social-insurance/) .

Cuireann an Scéim Cúraim Máithreachais agus Naíonán clár cúraim ar fáil do
gach máthair atá ag súil le naíonán ar a bhfuil gnáthchónaí in Éirinn. Tá [
gnáthchónaí ](/ga/health/health-system/entitlement-to-public-health-services/)
ort má bhí cónaí ort in Éirinn ar feadh bliain amháin, ar a laghad, nó má
bheartaíonn tú cónaí anseo ar feadh bliain amháin, ar a laghad.

Faoin Scéim, tá tú i dteideal cuairteanna saor in aisce a thabhairt ar do
dhochtúir ginearálta (DG) agus ar an ospidéal a bhaineann le do thoircheas
agus le breith do naíonáin. Cuireann do rogha dochtúir teaghlaigh (DG) agus
obstatraí ospidéil an tseirbhís seo ar fáil. Tá tú i dteideal an tseirbhís
saor in aisce seo a fháil fiú mura bhfuil cárta leighis nó cárta cuairte DG
agat.

Ní chumhdaítear cúram do bhreoiteacht nach mbaineann le do thoircheas ag an
Scéim. Ciallaíonn seo, má theastaíonn uait do DG a fheiceáil faoi bhreoiteacht
nach mbaineann le toircheas (cosúil le plúchadh), go ngearrfar na gnáth-
tháillí DG (mura bhfuil cárta leighis, nó cárta cuairte DG agat).

Is féidir teacht ar níos mó eolais ar ár leathanach, seirbhísí cúraim
máithreachais agus cúraim naíonáin.

##  An féidir liom saoire mháithreachais íoctha ón obair a fháil?

Má bhíonn tú torrach fad a bhíonn tú fostaithe, tá tú i dteideal saoire
mháithreachais a fháil. Is féidir leat saoire mháithreachais a fháil ón obair
gan aird ar cé chomh fada a bhí tú ag oibriú do chuideachta nó ar an líon
uaireanta an chloig sa tseachtain a oibríodh. Áirítear oibrithe ócáideacha
leis.

Is féidir leat a mhéid le 42 seachtain de shaoire a ghlacadh saor ón obair i
gcás saoire mháithreachais. Is gnách go mbíonn saoire íoctha 26 seachtain (má
tá tú incháilithe) agus saoire neamhíoctha bhreise 16 seachtaine i gceist leis
seo. Níl ort an tsaoire neamhíoctha a ghlacadh.

B’fhéidir go mbeidh tú i dteideal Sochar Máithreachais a fháil ón Roinn
Coimirce Sóisialaí fad a bhíonn tú ar shaoire mháithreachais.

Íocaíocht is ea Sochar Máithreachais a dhéantar le mná atá ar shaoire
mháithreachais ón obair a bhfuil dóthain ranníocaíochtaí Árachais Shóisialaigh
Phá-Choibhneasa (ÁSPC) íoctha acu.

Íoctar Sochar Máithreachais ar ráta seachtainiúil caighdeánach €262 ar feadh
26 seachtain.

Mura bhfuil dóthain ranníocaíochtaí ÁSPC íoctha agat ó d’fhostaíocht in
Éirinn, b’fhéidir go mbeidh tú in ann ranníocaíochtaí árachais shóisialaigh a
íocadh i dtír atá cumhdaithe ag Rialacháin an AE agus na Ríochta Aontaithe (an
RA) a úsáid. Caithfidh go bhfuil tú i bhfostaíocht inárachais in Éirinn agus
caithfidh gur íoc tú do ranníocaíocht ÁSPC is déanaí in Éirinn.

Is féidir teacht ar níos mó eolais faoi cháiliú do Shochar Máithreachais agus
conas iarratas a dhéanamh.

Níl ar d’fhostóir thú a íoc fad a bhíonn tú ar shaoire mháithreachais.
B’fhéidir go gcuirfidh roinnt fostóirí saoire mháithreachais íoctha ar
tairiscint duit agus ba cheart duit do chonradh fostaíochta a sheiceáil
féachaint cad a bhaineann leat. Má íocann d’fhostóir thú fad a bhíonn tú ar
shaoire mháithreachais, b’fhéidir go mbeidh ort íocaíocht do Shochair
Mháithreachais a aistriú chuig d’fhostóir.

##  An féidir liom saoire atharthachta íoctha ón obair a fháil?

Tá tuismitheoirí nua (seachas máthair an linbh) i dteideal saoire atharthachta
2 sheachtain a ghlacadh ón bhfostaíocht nó ón bhféinfhostaíocht i ndiaidh
breith nó uchtáil linbh.

Is féidir leat tosú le saoire atharthachta a ghlacadh ag aon tráth laistigh de
na chéad 6 mhí i ndiaidh na breithe nó an tsocrúcháin uchtála.

Íoctar Sochar Atharthachta ar ráta seachtainiúil caighdeánach €262 in 2023.

Is féidir leat teacht ar níos mó eolais faoi cháiliú do Shochar Atharthachta
agus conas iarratas a dhéanamh.

Níl ar d’fhostóir thú a íoc fad a bhíonn tú ar shaoire atharthachta. B’fhéidir
go gcuirfidh roinnt fostóirí saoire atharthachta íoctha ar tairiscint duit
agus ba cheart duit do chonradh fostaíochta a sheiceáil féachaint cad a
bhaineann leat. Má íocann d’fhostóir thú fad a bhíonn tú ar shaoire
atharthachta, b’fhéidir go mbeidh ort íocaíocht do Shochair Atharthachta a
aistriú chuig d’fhostóir.

##  An féidir liom saoire thuismitheoireachta a fháil?

Tá tú i dteideal saoire thuismitheoireachta neamhíoctha 26 seachtain oibre a
ghlacadh in aghaidh an linbh. Caithfear í a ghlacadh sula mbaineann do leanbh
12 bhliain d’aois amach.

Bíonn teidlíocht chothrom ar leith ag an mbeirt tuismitheoirí do shaoire
thuismitheoireachta do gach leanbh.

Go ginearálta, caithfidh go raibh tú ag oibriú do d’fhostóir ar feadh bliana
le bheith i dteideal saoire thuismitheoireachta a fháil – cé go gcuireann
roinnt fostóirí rogha na saoire tuismitheoireachta ar fáil láithreach.

Ní fhoráiltear sa reachtaíocht do shaoire thuismitheoireachta ach don
teidlíocht íosta. B’fhéidir go mbronntar níos mó saoire nó teidlíochtaí eile i
do chonradh fostaíochta. Is féidir teacht ar níos mó eolais inár gcáipéis faoi
shaoire thuismitheoireachta. Is féidir leat cás-staidéar ar shaoire
thuismitheoireachta a ghlacadh a léamh freisin.

###  Saoire Thuismitheora agus Sochar Tuismitheora

Bronnann saoire thuismitheora ar gach tuismitheoir saoire 7 seachtaine a
ghlacadh i rith chéad 2 bhliain de shaol linbh, nó i gcás uchtála, laistigh de
2 bhliain i ndiaidh gur cuireadh an leanbh faoi chúram an teaghlaigh. Íoctar
Sochar Tuismitheora fad a bhíonn tú ar shaoire thuismitheora ón obair má d’íoc
tú dóthain ranníocaíochtaí árachais shóisialaigh (ÁSPC).

##  Tar éis gur rugadh ar do naíonán

Ba cheart duit breith do linbh a chlárú tráth nach déanaí ná 3 mhí tar éis a
mbreithe. Ceanglas dlíthiúil é breith a chlárú in Éirinn, ach beidh teastas
breithe ag teastáil uait freisin chun do leanbh a chlárú i scoil, chun
iarratas a dhéanamh ar phas, agus ar go leor cuspóirí eile. Is féidir níos mó
a léamh faoi Bhreith do naíonáin a chlárú.

Má chláraíonn tú breith naíonáin a rugadh in Éire laistigh de 3 mhí tar éis na
breithe, déanfaidh an Roinn Coimirce Sóisialaí teagmháil go huathoibríoch leat
faoi Shochar Linbh. Má chláraíonn tú i ndiaidh 3 mhí, beidh ort teagmháil a
dhéanamh leis an Roinn Coimirce Sóisialaí le hiarratas a dhéanamh ar Shochar
Linbh.

Is féidir níos mó a léamh faoi na tacaíochtaí atá ar fáil duit tar éis gur
rugadh ar do naíonán.

_**Dáta an Leasaithe Deireanaigh:** 20 Iúil 2023 _

[
](https://facebook.com/sharer/sharer.php?u=https://www.citizensinformation.ie/ga/returning-
to-ireland/coming-home-with-children/returning-to-ireland-and-having-a-
baby/?utm_source=sharebutton_facebook) [
](https://twitter.com/intent/tweet/?text=Ag%20filleadh%20ar%20%C3%89irinn%20agus%20leanbh%20a%20thabhairt%20ar%20an%20saol&url=https://www.citizensinformation.ie/ga/returning-
to-ireland/coming-home-with-children/returning-to-ireland-and-having-a-
baby/?utm_source=sharebutton_twitter) [
](whatsapp://send?text=https://www.citizensinformation.ie/ga/returning-to-
ireland/coming-home-with-children/returning-to-ireland-and-having-a-
baby/?utm_source=sharebutton_whatsapp) [
](mailto:?subject=Ag%20filleadh%20ar%20%C3%89irinn%20agus%20leanbh%20a%20thabhairt%20ar%20an%20saol&body=https://www.citizensinformation.ie/ga/returning-
to-ireland/coming-home-with-children/returning-to-ireland-and-having-a-
baby/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Rochtain ar an gcóras oideachais nuair a fhilleann tú ar Éirinn_ ](/ga/returning-to-ireland/education-and-schooling/accessing-the-education-system-on-your-return-to-ireland/)

Leagtar amach na príomhphointí atá le tabhairt faoi deara más gá duit teacht
ar an gcóras oideachais nuair a fhilleann tú ar Éirinn. Clúdaíonn sé oideachas
réamhscoile saor in aisce, clárú i mbunscoileanna nó meánscoileanna, táillí
tríú leibhéal agus níos mó.

  * [ _Returning to Ireland and working in construction_ ](/ga/returning-to-ireland/starting-work/returning-to-ireland-and-working-in-construction/)

Provides information on careers in construction, Safepass, certifications, and
recognition of foreign qualifications, as well as details about trade unions,
wages, and pensions for those returning to Ireland and seeking to begin or
continue work in the construction industry.

  * [ _Ag bogadh go hÉirinn agus do theidlíochtaí leasa shóisialaigh_ ](/ga/moving-country/moving-to-ireland/introduction-to-the-irish-system/moving-to-ireland-and-your-social-security-entitlements/)

Pléann an cháipéis seo do chearta leasa shóisialta má bhogann tú go hÉirinn ón
gcoigrích.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

