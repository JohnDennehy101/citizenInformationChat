English  | **Gaeilge**

**Anseo atá tú:** [ Baile ](/ga/) > [ Oideachas agus Oiliúint
](/ga/education/) > [ Córas Oideachais na hÉireann ](/ga/education/the-irish-
education-system/) > Díolúine ó staidéar a dhéanamh ar an nGaeilge

#  Díolúine ó staidéar a dhéanamh ar an nGaeilge

  * Cad í díolúine ó staidéar a dhéanamh ar an nGaeilge? 
  * Díolúintí ón nGaeilge 2022-2023 
  * Cé ar féidir leis cur isteach ar dhíolúine ó staidéar a dhéanamh ar an nGaeilge? 
  * Conas iarratas a dhéanamh ar dhíolúine ó staidéar a dhéanamh ar an nGaeilge 
  * Conas cinneadh a achomharc 
  * Cá ndéanfaidh mé iarratas? 

##  Cad í díolúine ó staidéar a dhéanamh ar an nGaeilge?

Tá an Ghaeilge ar cheann de na croí-ábhair sa churaclam scoile in Éirinn.

Is féidir leat cur isteach ar dhíolúine ó staidéar a dhéanamh ar an nGaeilge
sa bhunscoil agus sa mheánscoil. Má fhaigheann tú díolúine, ní gá duit
staidéar a dhéanamh ar an nGaeilge.

Ní féidir leat díolúine a fháil ó staidéar a dhéanamh ar an nGaeilge i scoil
inarb í an Ghaeilge príomhtheanga an teagaisc.

Le díolúine a fháil ó staidéar a dhéanamh ar an nGaeilge ar scoil, caithfidh
tú critéir áirithe a shásamh – féach ‘Cé ar féidir leis cur isteach ar
dhíolúine ó staidéar a dhéanamh ar an nGaeilge?’ thíos.

##  Díolúintí ón nGaeilge 2022-2023

Más mian leat iarratas a dhéanamh ar dhíolúine ó staidéar a dhéanamh ar an
nGaeilge ar scoil, caithfidh tú na critéir a shásamh a leagtar amach i
gCiorclán 54/2022 (do bhunscoileanna) agus Ciorclán 55/2022 (d’iar-
bhunscoileanna) na Roinne Oideachais.

Chun teacht ar eolas breise ar na critéir chun díolúine ó staidéar a dhéanamh
ar an nGaeilge a fháil - féach ‘Cé ar féidir leis cur isteach ar dhíolúine ó
staidéar a dhéanamh ar an nGaeilge?’ thíos.

###  Díolúintí a tugadh roimh 2022

Ní féidir iarratas a dhéanamh ar dhíolúine ó staidéar a dhéanamh ar an
nGaeilge ach faoi na rialacha a dtugtar cuntas orthu sa Chiorclán atá i
bhfeidhm ag tráth an iarratais. Is féidir leat eolas breise a fháil faoi na
rialacha a rialaíonn an díolúine ón nGaeilge roimh Mheán Fómhair 2022 ón Roinn
Oideachais.

Is féidir cinneadh a dhéanamh faoi iarratais a próiseáladh a fhaide leis an 31
Lúnasa 2022 faoi rialacha na gciorclán nua nó faoi na hiarchiorcláin, ag brath
ar cad is mó a oireann don scoláire.

###  Riachtanais Ghaeilge do chúrsaí tríú leibhéal

Má theastaíonn ó chúrsa tríú leibhéal a iontráil gur bhain an scoláire marc
áirithe amach sa Ghaeilge i scrúdú na hArdteistiméireachta, is féidir le
scoláirí a bhí díolmhaithe ó staidéar a dhéanamh ar an nGaeilge díolúine a
fháil freisin ón riachtanas seo. Cuireann gach coláiste féin a rialacha féin i
bhfeidhm dó seo. Má tá iarratas á dhéanamh agat ar chúrsa tríú leibhéal tríd
an Lár-Oifig Iontrála (an CAO), ba cheart duit cóip den deimhniú díolúine a
sheoladh le d’fhoirm iarratais de chuid an CAO.

Mura bhfuair tú díolúine a fháil ó staidéar a dhéanamh ar an nGaeilge ar scoil
faoi na rialacha a leagann an Roinn Oideachais amach, is féidir leat iarratas
a dhéanamh go fóill leis an institiúid tríú leibhéal ar dhíolúine ó staidéar a
dhéanamh ar an nGaeilge ina riachtanais ar leibhéal iontrála. Déanfaidh an
institiúid tríú leibhéal cinneadh faoi d’iarratas

D’fhéadfadh an coláiste iarraidh ort freisin foirm iarratais díolúine a
líonadh agus cáipéisíocht tacaíochta a sheoladh. Ba cheart duit an scéal a
fhiosrú leis an gcoláiste féin chun teacht ar shonraí faoi conas iarratas a
dhéanamh ar dhíolúine.

##  Cé ar féidir leis cur isteach ar dhíolúine ó staidéar a dhéanamh ar an
nGaeilge?

Is féidir le tuismitheoir nó caomhnóir iarratas a dhéanamh go dtugtar díolúine
dá leanbh ó staidéar staidéar a dhéanamh ar an nGaeilge, má cheapann siad go
sásaíonn a leanbh na critéir. Caithfidh an leanbh a bheith cláraithe i scoil
phríomhshrutha ina múintear trí Bhéarla.

Ní dhéanfar breithniú ar dhíolúine ó staidéar a dhéanamh ar an nGaeilge a
thabhairt do do leanbh ach faoi chúinsí eisceachtúla.

Déanann príomhoide na scoile an cinneadh faoi dhíolúine a thabhairt do
scoláire tar éis plé a dhéanamh le tuismitheoirí nó caomhnóirí scoláire, an
múinteoir ranga, múinteoirí oideachais speisialta agus an scoláire féin.

Má cheadaítear díolúine, bíonn an rogha ag tuismitheoirí agus scoláirí gan an
díolúine a úsáid, ach ní bhaintear an ceart díobh é a chur i bhfeidhm amach
anseo.

###  I measc na scoláirí ar féidir leo díolúine a fháil ó staidéar a dhéanamh
ar an nGaeilge, tá:

  * Scoláirí atá á gclárú tar éis cúrsa iomlán bunoideachais a chríochnú lasmuigh den Stát, agus nach raibh an deis acu staidéar a dhéanamh ar an nGaeilge 
  * Scoláirí 12 bhliain d’aois nó níos sine a fuair a n-oideachas lasmuigh den Stát ar feadh ar a laghad 3 bliana i ndiaidh a chéile, agus ní raibh an deis acu staidéar a dhéanamh ar an nGaeilge 
  * Leanaí le hionadaithe taidhleoireachta nó consalachta eachtracha in Éirinn (bunscoileanna amháin) 

###  Scoláirí a bhfuil deacrachtaí litearthachta acu

Is féidir le scoláirí a bhain rang a dó amach, ar a laghad, agus a shásaíonn
na coinníollacha seo a leanas go léir díolúine a fháil:

  * Scoláirí a bhfuil deacracht mhór litearthachta acu a leanann de bheith i gceist tar éis go raibh teacht acu ar chur chuige difreáilte i leith teanga agus litearthachta le himeacht ama. Ba cheart seo a dhoiciméadú i bPlean Tacaíochta Scoláire. 
  * Scoláirí a bhain scór caighdeánaithe ag nó faoi bhun na 10ú peircintíle amach i léitheoireacht focal, léamhthuiscint nó litriú. 

###  Scoláirí a bhfuil riachtanais iolracha agus sheasmhacha acu

Is féidir le scoláirí a bhain rang a dó amach, ar a laghad, agus a shásaíonn
na coinníollacha seo a leanas go léir díolúine a fháil:

  * Scoláirí a bhfuil ardleibhéal de riachtanais shuntasacha, iolracha agus sheasmhacha acu a imríonn tionchar ar a bhfoghlaim agus a rannpháirtíocht i mbeatha na scoile 
  * Scoláirí a bhfuil fianaise shubstainteach scríofa ag a scoil go bhfuil na riachtanais i gceist go fóill in ainneoin Plean Tacaíochta Scoláire a bheith ann a cuireadh i bhfeidhm ar feadh ar a laghad 2 bhliain 
  * Caithfidh gur tugadh gach deis réasúnta do scoláirí an Ghaeilge a fhoghlaim i ranganna príomhshrutha 
  * Tá an príomhoide sásta go bhfuil díolúine a thabhairt chun sárleasa an scoláire 

###  Cad iad riachtanais iolracha agus sheasmhacha?

Tá riachtanais iolracha agus sheasmhacha marthanach agus trom ó thaobh cineáil
de agus imríonn siad tionchar suntasach ar fheidhmiú laethúil an scoláire ar
scoil.

###  Díolúine do scoileanna speisialta agus do ranganna speisialta i
scoileanna príomhshrutha

Is féidir a mheas go bhfuil na scoláirí seo a leanas díolmhaithe agus ní gá
dóibh iarratas a dhéanamh ar dheimhniú díolúine:

  * Scoláirí i scoileanna speisialta agus i ranganna speisialta i scoileanna príomhshrutha 
  * Scoláirí a chláraigh roimhe seo i scoil speisialta nó i rang speisialta 
  * Scoláirí atá incháilithe agus a moladh clárú i scoil speisialta nó i rang speisialta. 

Is féidir le húdaráis scoile cinntí a dhéanamh faoi riachtanais foghlama
Gaeilge scoláirí atá i ranganna speisialta. Bíonn súil leis, áfach, go dtugann
scoileanna deiseanna do scoláirí páirt a ghlacadh i ngníomhaíochtaí Gaeilge
agus cultúrtha a mhéid agus is féidir.

Is féidir leat níos mó a léamh faoin díolúine ón nGaeilge i gCeisteanna
Coitianta do thuismitheoirí na Roinne Oideachais.

##  Conas iarratas a dhéanamh ar dhíolúine ó staidéar a dhéanamh ar an
nGaeilge

Déanann tú iarratas leis an bpríomhoide scoile ar dhíolúine ó staidéar a
dhéanamh ar an nGaeilge. Tá foirm iarratais ar fáil ag gov.ie.

Ba cheart duit na cúiseanna a chur san áireamh go bhfuil tú ag cur isteach ar
an díolúine. Ní dhéanfar breithniú do dhíolúintí ach ar leanaí a shásaíonn na
critéir a leagtar amach i gciorcláin na Roinne Oideachais maidir le díolúine ó
staidéar a dhéanamh ar an nGaeilge.

Caithfidh tú fianaise dhoiciméadach faoi aois agus iarscolaíocht an scoláire a
cheangal, má bhaineann siad leis an gcúis go bhfuil an díolúine á lorg.

Caithfidh an scoil toradh d’iarratais a dheimhniú i scríbhinn laistigh de 21
lá tar éis d’iarratas a fháil.

Eiseofar deimhniú díolúine duit atá sínithe ag an bpríomhoide scoile má
cheadaítear díolúine.

###  Fianaise faoi mhíchumas

Ó Mheán Fómhair 2019 ar aghaidh, ní theastaíonn measúnuithe síceolaíochta agus
scóir chumais chognaíoch (IQ) a thuilleadh nuair a chuirtear isteach ar
dhíolúine ó staidéar a dhéanamh ar an nGaeilge.

Má lorgaítear an díolúine de bharr deacracht litearthachta, caithfidh go
mbíonn deacrachtaí foghlama móra agus seasmhacha agat in ainneoin go raibh
teacht agat ar chur chuige difreáilte i leith foghlaim teanga agus
litearthachta le himeacht ama. Caithfidh fianaise a bheith ag an scoil freisin
go raibh scór caighdeánaithe ag nó faoi bhun na 10ú peircintíle bainte amach
ag an scoláire i dtástáil ghnóthachtála litearthachta amháin, ar a laghad, i
léitheoireacht focal, léamhthuiscint nó litriú.

Is féidir leat níos mó a léamh faoi ionstraimí tástála caighdeánaithe in
Treoir maidir le tástálacha discréideacha ar ghnóthachtáil litearthachta sa
Bhéarla a roghnú (pdf), a d’fhoilsigh an Roinn Oideachais.

###  Plean Tacaíochta Scoláire

Caithfidh an scoil fianaise dhoiciméadach a choimeád do scoláirí a bhfuil
riachtanas oideachais speisialta acu sa Phlean Tacaíochta Scoláire. Ba cheart
go gcuimseofaí na rudaí seo a leanas sa phlean:

  * Athbhreithnithe rialta ar riachtanais foghlama mar chuid de thimthriall leanúnach measúnaithe 
  * Spriocanna a leagan amach 
  * Idirghabháil agus athbhreithniú, scóir thástála san áireamh i léitheoireacht focal, léamhthuiscint, litriú nó scóir eile theanga nó litearthachta 

##  Conas cinneadh a achomharc

Mura gcomhaontaíonn tú leis an gcinneadh chun díolúine a dhiúltú do do leanbh,
is féidir leat cinneadh na scoile a achomharc leis an gCoiste Achomhairc
Díolúintí Gaeilge (an IEAC) trí úsáid a bhaint as an bhfoirm achomhairc
oifigiúil. Caithfidh tú achomharc a dhéanamh laistigh de 30 lá ón dáta a
chuirtear ar an eolas thú i scríbhinn ar chinneadh na scoile.

Déanfaidh an Coiste breithniú ar na forais a thugtar don diúltú, trí úsáid a
bhaint as critéir na Roinne don díolúine agus aon cháipéisíocht tacaíochta atá
ar fáil don scoil ag tráth an chinnidh.

Is féidir leat eolas breise agus foirm achomhairc na díolúine ón nGaeilge a
fháil chun an cinneadh a achomharc ar gov.ie

##  Cá ndéanfaidh mé iarratas?

Ba cheart duit iarratas a dhéanamh leis an bpríomhoide scoile i scríbhinn chun
go dtabharfar díolúine do do leanbh. Is féidir leat foirmeacha iarratais a
fháil ar dhíolúine ó staidéar a dhéanamh ar an nGaeilge

Tá eolas breise ar fáil ag gov.ie.

###  An Rionn Oideachais

An tAonad um Thuismitheoirí, Fhoghlaimeoirí agus Bunachar Sonraí,  
Cor na Madadh,  
Baile Átha Luain,  
Co. na hIarmhí.

**Teil:** (090) 648 4269

**Láithreán Gréasáin:** [ https://www.gov.ie/en/organisation/department-of-
education/ ](https://www.gov.ie/en/organisation/department-of-education/)

**R-phost:** [ irishexemptions@education.gov.ie
](mailto:irishexemptions@education.gov.ie)

_**Dáta an Leasaithe Deireanaigh:** 27 Deireadh Fómhair 2022 _

[
](https://facebook.com/sharer/sharer.php?u=https://www.citizensinformation.ie/ga/education/the-
irish-education-system/exemption-from-irish/?utm_source=sharebutton_facebook)
[
](https://twitter.com/intent/tweet/?text=D%C3%ADol%C3%BAine%20%C3%B3%20staid%C3%A9ar%20a%20dh%C3%A9anamh%20ar%20an%20nGaeilge&url=https://www.citizensinformation.ie/ga/education/the-
irish-education-system/exemption-from-irish/?utm_source=sharebutton_twitter) [
](whatsapp://send?text=https://www.citizensinformation.ie/ga/education/the-
irish-education-system/exemption-from-irish/?utm_source=sharebutton_whatsapp)
[
](mailto:?subject=D%C3%ADol%C3%BAine%20%C3%B3%20staid%C3%A9ar%20a%20dh%C3%A9anamh%20ar%20an%20nGaeilge&body=https://www.citizensinformation.ie/ga/education/the-
irish-education-system/exemption-from-irish/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Uimhreacha PSP d'eisimircigh Éireannacha atá ag filleadh agus a dteaghlaigh_ ](/ga/returning-to-ireland/applying-for-social-welfare/pps-numbers-for-returning-irish-emigrants-and-families/)

Faigh d'uimhir PSP reatha no déan iarratas ar uimhir PSP nua agus tú ag
filleadh abhaile go hÉirinn. Is féidir leat freisin iarratas a dhéanamh ar
uimhir PSP do leanbh a rugadh thar lear.

  * [ _Díolúine ó cháin iomcaim ag ealaíontóirí_ ](/ga/money-and-tax/tax/income-tax/artists-exemption-from-income-tax/)

D'fhéadfadh ioncam a thuilleann ealaíontóirí, scríbhneoirí, dealbhóirí agus
péintéirí in Éirinn ón gcuid saothair a bheith díolmhaithe ó cháin ioncaim.
Faigh amach conas díolúine a fháil ó cháin ioncaim más ealaíontóir tú.

  * [ _Díolúintí ón gCáin Mhaoine Áitiúil_ ](/ga/money-and-tax/tax/housing-taxes-and-reliefs/local-property-tax-exemptions/)

Cáin atá sa Cháin Mhaoine Áitiúil atá le híoc ar mhaoin chónaithe. Tugtar
faisnéis sa cháipéis seo faoi mhaoin atá díolmhaithe ón gcáin.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

