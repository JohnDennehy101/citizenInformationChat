English  | **Gaeilge**

**Anseo atá tú:** [ Baile ](/ga/) > [ Sláinte ](/ga/health/) > [ Córas sláinte
](/ga/health/health-system/) > Seirbhísí sláinte do chuairteoirí go hÉirinn

#  Seirbhísí sláinte do chuairteoirí go hÉirinn

  * Réamhrá 
  * Saoránaigh Éireannacha atá ina gcónaí lasmuigh d’Éirinn 
  * Cuairteoirí ón Ríocht Aontaithe 
  * Cuairteoirí ón AE/LEE agus ón Eilvéis 
  * Cuairteoirí ó thíortha lasmuigh den AE, LEE, den Eilvéis nó den Ríocht Aontaithe 
  * Mic léinn ó thíortha lasmuigh den AE, LEE, den Eilvéis nó den Ríocht Aontaithe 
  * Iarrthóirí tearmainn agus dídeanaithe 
  * Daoine ag teacht as An Úcráin faoin Treoir um Chosaint Shealadach 
  * Daoine nach bhfuil i dteideal seirbhísí sláinte atá saor in aisce nó fóirdheonaithe a fháil 

##  Réamhrá

Má tá ag tabhairt cuairte ar Éirinn, d’fhéadfá a bheith i dteideal seirbhísí
sláinte atá saor in aisce nó fóirdheonaithe a fháil, ag brath ar do chúinsí.
Mínítear ar an leathanach seo na seirbhísí sláinte poiblí a bhféadfaidh tú
rochtain a fháil orthu in Éirinn mar chuairteoir.

Tá do theidlíocht do sheirbhísí sláinte bunaithe go príomha ar chónaitheacht
agus acmhainní, seachas ar d’íocaíocht cánach nó ar Árachas Sóisialach Pá-
Choibhneasa (ÁSPC). Tá roinnt eisceachtaí ann agus déantar cur síos orthu seo
thíos.

Ní chinntear do theidlíocht de réir do náisiúntachta ach tá rialacha sonracha
ann do dhaoine ón AE/LEE, ón Eilvéis agus ón Ríocht Aontaithe (RA).

Má thagann tú chun cónaí, oibriú nó staidéar in Éirinn agus go bhfuil sé ar
intinn agat fanacht ar feadh bliana ar a laghad nó má thagann tú chun dul ar
scor in Éirinn, is dócha go measfar go bhfuil tú i do chónaí anseo (is é
gnáthchónaí an téarma dlíthiúil air seo) agus go dtagann tú faoi na rialacha
mar a thuairiscítear i Teidlíocht do sheirbhísí sláinte.

Níl roinnt cuairteoirí go hÉirinn i dteideal seirbhísí sláinte poiblí saor in
aisce nó fóirdheonaithe ach amháin i gcásanna cruatain. Mar shampla,
cuairteoirí ó lasmuigh den AE/LEE, den Eilvéis agus den Ríocht Aontaithe (RA).
Go ginearálta, má bhíonn orthu seirbhísí sláinte a úsáid, caithfidh siad
costas iomlán na seirbhísí sin a íoc.

##  Saoránaigh Éireannacha atá ina gcónaí lasmuigh d’Éirinn

Má bhí tú i do chónaí agus ag oibriú i dtír eile den AE/LEE nó san Eilvéis,
déanfar cinneadh faoi do theidlíocht do sheirbhísí sláinte nuair a fhilleann
tú faoi na rialacha a bhaineann le náisiúnaigh an AE, (féach 'Cuairteoirí ón
AE/LEE agus ón Eilvéis' thíos).

Más saoránach Éireannach thú atá ina chónaí sa Ríocht Aontaithe agus ar cuairt
go hÉirinn, féadfaidh tú cúram leighis a fháil má éiríonn tú tinn nó má bhíonn
timpiste agat le linn do chuairte. Seans go mbeidh ort cruthúnas a thaispeáint
ar do chónaitheacht RA, mar shampla pas nó ceadúnas tiomána.

Má bhí tú thar lear ar chonradh gearrthéarmach, meastar go bhfuil gnáthchónaí
ort fós in Éirinn.

Má tá tú i do chónaí thar lear ar feadh suas le trí bliana ach má tá d’Oifig
Sláinte Áitiúil sásta nár bhunaigh tú teidlíocht do sheirbhísí sláinte in aon
tír eile, féadfaidh an FSS breathnú ort mar ghnáthchónaí in Éirinn má bhíonn
cóireáil de dhíth ort nuair a fhilleann tú. Déantar é seo ionas nach
gcaillfidh daoine, a théann ar imirce as Éirinn, a gcáilíocht seirbhíse
sláinte ar fhorais chónaithe sula gcinnfidh siad incháilitheacht áit eile.

Níl feidhm ag an bhforáil seo má tá tú cumhdaithe ag rialacháin AE i dtír
eile. Ní thugann an fhoráil seo teidlíocht do dhuine atá ina chónaí go
sealadach i dtír eile de chuid an AE, don FSS síneadh a chur leis an Cárta
Eorpach um Árachas Sláinte thar an ngnáththréimhse.

##  Cuairteoirí ón Ríocht Aontaithe

Más saoránach RA thú, tá rochtain agat ar chúram sláinte faoin gComhlimistéar
Taistil le linn duit cuairt a thabhairt ar Éirinn. Níor tháinig aon athrú ar
an socrú seo de bharr gur fhág an Ríocht Aontaithe an AE. Féadfaidh tú
fianaise ar do shaoránacht RA a thabhairt leat.

Is féidir le cónaitheoirí na RA rochtain a fháil ar chúram sláinte riachtanach
agus iad ag tabhairt cuairte ar Éirinn. Is féidir leat aon cheann díobh seo a
leanas a thaispeáint mar chruthúnas ar chónaitheacht RA:

  * Cárta Árachais Sláinte Domhanda (GHIC) arna eisiúint ag an RA nó Cárta Eorpach um Árachas Sláinte (EHIC) 
  * Ceadúnas tiomána RA 
  * Cárta vótálaí nó cárta leighis ó Thuaisceart Éireann 
  * Cead cónaithe bithmhéadrach de chuid na Ríochta Aontaithe 
  * 2 dhoiciméad a thaispeánann do sheoladh RA (mar shampla ráiteas bainc nó bille fóntais) arna eisiúint laistigh de 6 mhí 

Beidh ort aitheantas grianghraif a thaispeáint mura bhfuil grianghraf sa
doiciméad a chuireann tú i láthair.

##  Cuairteoirí ón AE/LEE agus ón Eilvéis

Má tá ag tabhairt cuairte ar Éirinn, is féidir leat Cárta Eorpach um Árachas
Sláinte bailí a úsáid arna eisiúint ag do thír dhúchais chun rochtain a fháil
ar chúram sláinte.

Má tá EHIC agat, féadfaidh tú cóireáil leighis riachtanach a fháil in Éirinn
saor in aisce. Ní chumhdaíonn EHIC ach cúram sláinte poiblí, ní cúram sláinte
príobháideach. Ba cheart duit do Chárta Eorpach um Árachas Sláinte a thabhairt
leat agus tú ag taisteal go hÉirinn.

Tá catagóirí áirithe daoine, ar nós oibrithe arna sannadh, i dteideal cártaí
leighis faoi rialacha an AE – féach an rannán faisnéise breise ar cártaí
leighis.

##  Cuairteoirí ó thíortha lasmuigh den AE, LEE, den Eilvéis nó den Ríocht
Aontaithe

Má tá cuairt á tabhairt agat ó thír lasmuigh den AE, LEE, den Eilvéis nó den
Ríocht Aontaithe, níl aon teidlíocht agat ar sheirbhísí sláinte saor in aisce
nó fóirdheonaithe. B’fhéidir gur mhaith leat smaoineamh ar árachas taistil a
fháil.

Más féidir leat a thaispeáint do FSS go bhfuil sé ar intinn agat cónaí in
Éirinn ar feadh bliana ar a laghad, measfar thú mar dhuine a bhfuil
gnáthchónaí ort agus beidh tú incháilithe le haghaidh seirbhísí sláinte saor
in aisce nó fóirdheonaithe. Féadfaidh FSS fianaise a lorg go bhfuil tú i
dteideal de réir dlí cónaí anseo ar feadh bliana ar a laghad.

Ní mór do do chleithiúnaithe a thaispeáint go bhfuil sé ar intinn acu cónaí
anseo ar feadh bliana ar a laghad ionas go mbreathnófar orthu mar dhaoine a
bhfuil gnáthchónaí oraibh in Éirinn. Ní mheastar go huathoibríoch iad mar
dhaoine a bhfuil gnáthchónaí oraibh bunaithe ar d’incháilitheacht.

##  Mic léinn ó thíortha lasmuigh den AE, LEE, den Eilvéis nó den Ríocht
Aontaithe

Más mac léinn thú ó thír lasmuigh den AE, LEE, den Eilvéis nó den Ríocht
Aontaithe, meastar go ginearálta thú mar dhuine a bhfuil gnáthchónaí ort má tá
tú cláraithe le haghaidh cúrsa staidéir a mhairfidh bliain acadúil amháin ar a
laghad.

Má tá tú anseo ar feadh tréimhse níos giorra, breathnaítear ort mar
chuairteoir agus níl tú i dteideal seirbhísí sláinte atá saor in aisce nó
fóirdheonaithe.

##  Iarrthóirí tearmainn agus dídeanaithe

Más iarrthóir tearmainn thú a chónaíonn i soláthar díreach, tá tú i dteideal
cárta leighis don tréimhse ina ndéantar d’iarratas ar chosaint idirnáisiúnta a
mheas.

Má fhaigheann tú stádas dídeanaí, cosaint choimhdeach nó cead fanachta, ansin
meastar gur dhuine thú a bhfuil gnáthchónaí ort agus tagann tú faoi réim na
gnáthrialacha maidir le teidlíocht ar sheirbhísí sláinte.

##  Daoine ag teacht as An Úcráin faoin Treoir um Chosaint Shealadach

Is féidir le gach duine ag teacht go hÉirinn ón Úcráin faoin Treoir um
Chosaint Shealadach na seirbhísí cúram sláinte poiblí céanna a fháil agus a
fhaigheann daoine a bhfuil cónaí orthu in Éirinn.

Tá tú i dteideal freisin cárta leighis. Ligeann cárta leighis duit cuairt a
thabhairt ar dhochtúir saor in aisce, rochtain a fháil ar sheirbhísí sláinte
eile agus cógais a fháil ar phraghas laghdaithe.

Ba cheart duit iarratas a dhéanamh ar do chárta leighis ag baint úsáide
asspeisialta foirm iarratais chárta leighis (pdf) do dhaoine ón Úcráin.

Is féidir leat ag teacht go hÉirinn ón Úcráin a léamh chun eolas a fháil faoi
cúram sláinte agus cártaí leighis do dhídeanaithe ón Úcráin.

Is féidir leat eolas a fháil faoi sheirbhísí cúram sláinte in Éirinn ó
láithreán gréasáin FSS. Is féidir léamh freisin faoi chóras sláinte na
hÉireann i Úcráinis (pdf) agus i Rúisis (pdf).

##  Daoine nach bhfuil i dteideal seirbhísí sláinte atá saor in aisce nó
fóirdheonaithe a fháil

Mura bhfuil gnáthchónaí ort in Éirinn agus mura bhfuil tú i dteideal cúram
sláinte faoi aon cheann de na cúinsí a gcuirtear síos orthu thuas, d’fhéadfadh
go mbeadh ort an costas iomlán a íoc as aon seirbhís a chuirtear ar fáil. I
gcásanna cruatain féadfaidh an FSS cóireáil riachtanach phráinneach a
sholáthar ar tháille laghdaithe nó saor in aisce.

_**Dáta an Leasaithe Deireanaigh:** 11 Bealtaine 2022 _

[
](https://facebook.com/sharer/sharer.php?u=https://www.citizensinformation.ie/ga/health/health-
system/health-services-and-visitors-to-
ireland/?utm_source=sharebutton_facebook) [
](https://twitter.com/intent/tweet/?text=Seirbh%C3%ADs%C3%AD%20sl%C3%A1inte%20do%20chuairteoir%C3%AD%20go%20h%C3%89irinn&url=https://www.citizensinformation.ie/ga/health/health-
system/health-services-and-visitors-to-
ireland/?utm_source=sharebutton_twitter) [
](whatsapp://send?text=https://www.citizensinformation.ie/ga/health/health-
system/health-services-and-visitors-to-
ireland/?utm_source=sharebutton_whatsapp) [
](mailto:?subject=Seirbh%C3%ADs%C3%AD%20sl%C3%A1inte%20do%20chuairteoir%C3%AD%20go%20h%C3%89irinn&body=https://www.citizensinformation.ie/ga/health/health-
system/health-services-and-visitors-to-ireland/?utm_source=sharebutton_email)
[ ](javascript:void\(0\))

###  Ábhar Gaolmhar

  * [ _Seirbhísí sláinte nuair a fhilleann tú ar Éirinn_ ](/ga/returning-to-ireland/looking-after-your-health/accessing-healthcare-on-your-return-to-ireland/)

Faigh amach conas rochtain a fháil ar chóras cúram sláinte na hÉireann mar
imirceach Éireannach atá ag filleadh.

  * [ _Teidlíocht do sheirbhísí sláinte_ ](/ga/health/health-system/entitlement-to-public-health-services/)

Léiríonn seo an teidlíocht atá ag daoine a bhfuil cónaí orthu in Éirinn do
sheirbhísí sláinte poiblí.

  * [ _Seirbhísí meabhairshláinte do leanaí agus do dhaoine óga in Éirinn_ ](/ga/birth-family-relationships/services-and-supports-for-children/mental-health-services-children-young-people/)

Faigh amach cad iad na seirbhísí atá ar fáil agus conas teacht orthu.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

