English  | **Gaeilge**

**Anseo atá tú:** [ Baile ](/ga/) > [ Tithíocht ](/ga/housing/) > [ Cailliúint
do thí ](/ga/housing/losing-your-home-and-homelessness/) > Easpa dídine na
n-óg

#  Easpa dídine na n-óg

  * Réamhrá 
  * Cad is easpa dídine na n-óg ann? 
  * Socruithe do dhaoine óga gan dídean 
  * Iarchúram 
  * Cá háit a ndéanfaidh mé iarratas 
  * Tuilleadh eolais 

##  Réamhrá

Tá an iliomad cúiseanna éagsúla ann le heaspa dídine i measc daoine óga – is
annamh a bhíonn aon chúis amháin taobh thiar di. D’fhéadfadh na nithe seo a
leanas bheith i gceist: coimhlintí laistigh den teaghlach; foréigean, mí-úsáid
nó faillí sa bhaile; andúil drugaí nó alcóil; fadhbanna mothúchánacha nó
iompair; agus cúram cónaithe nó cúram altranais a fhágáil. D’fhéadfadh go
mbeadh duine óga i mbaol agus iad ag fágáil príosúin nó ionad coinneála
ógánach.

##  Cad is easpa dídine na n-óg ann?

Tugtar sainmhíniú ar easpa dídine na n-óg sa [ Straitéis um Easpa Dídine na
nÓg (pdf) (Béarla)
](http://www.dcya.gov.ie/documents/publications/youth_homelessness_strategy.pdf)
, ina gcuirtear le hobair an [ Fhóraim um Easpa Dídine na nÓg (pdf) (Béarla)
](http://www.lenus.ie/hse/bitstream/10147/45696/1/8649.pdf) . Cuimsíodh in
obair an Fhóraim daoine óga gan dídean idir 12 bhliain d’aois agus 20 bliain
d’aois.

Sainmhínítear easpa dídine na n-óg sa Straitéis agus san Fhóram mar rud a
chuimsíonn aon duine óg:

  * A chodlaíonn ar na sráideanna 
  * A chodlaíonn in áit nach bhfuil deartha do chóiríocht oíche - páirceanna, foirgnimh as úsáid, urláir shiopaí nó scáthláin bhus ina measc. 
  * A chodlaíonn i gcóiríocht atá deartha d’fhanachtaí gearra, amhail brúnna, ionaid dídine, cóiríocht leaba is bricfeasta nó cóiríocht den chineál céanna 
  * A chónaíonn i gcóiríocht neamhbhuan le cairde nó le gaolta, áit a bhfuil siad i mbaol agus nach bhfuil siad in ann fanacht go fadtéarmach 

Tá easpa dídine na n-óg cosúil le [ heaspa dídine na n-aosach
](/ga/housing/losing-your-home-and-homelessness/homelessness/) ar bhealach,
ach is ann do dhifríochtaí eatarthu freisin. Tagann an difríocht sin go
príomha as an bhfreagracht dhlíthiúil atá ar an [ nGníomhaireacht um Leanaí
agus an Teaghlach
](../../birth_family_relationships/family_support_agency.ga.html) faoin [ Acht
um Chúram Leanaí, 1991
](http://www.irishstatutebook.ie/1991/en/act/pub/0017/index.html) , freastal
ar chúram agus ar leas leanaí nach féidir leo cónaí sa bhaile a thuilleadh.
Sainmhínítear leanbh san Acht mar dhuine faoi bhun 18 mbliana d’aois nach
bhfuil pósta nó nach raibh pósta riamh. I mí Eanáir 2014, ghlac an
Ghníomhaireacht le freagracht as na seirbhísí leas agus cosaint leanaí a
d’fheidhmigh Feidhmeannacht na Seirbhíse Sláinte (FSS) roimhe sin.

Difríocht eile idir easpa dídine na n-óg agus easpa dídine na n-aosach is ea
go bhfuil bunáit nó áit chónaithe ina bhféadfaidís cónaí ag formhór na leanaí.
D’fhéadfadh nach mbeidís in ann fanacht sa teach, agus d’fhéadfadh go mbeadh
dualgas ar a t(h)uismitheoir(í)/c(h)aomhnóir(í) nó ar an nGníomhaireacht um
Leanaí agus an Teaghlach cúram a thabhairt dóibh. I gcás aosach – daoine atá
os cionn 18 mbliana d’aois – atá gan dídean, áfach, níl dualgas dlíthiúil ar
aon ghníomhaireacht ná ar aon chomhlacht seirbhísí sonracha a chur ar fáil
dóibh bunaithe ar an stádas atá acu mar dhaoine gan dídean amháin.

##  Socruithe do dhaoine óga gan dídean

I gcásanna ina n-aithnítear leanaí a bheith i mbaol, tá sé de cheart ag an
nGníomhaireacht idirghabháil a dhéanamh ar mhaithe le sábháilteacht an linbh,
sa chás nach bhfuil sé sábháilte don leanbh a thuilleadh fanacht sa bhaile nó
filleadh ar an mbaile. I gcásanna den sórt sin, d’fhéadfadh go gcuirfí an
leanbh faoi  chúram altranais  nó faoi [ chúram cónaithe ](/ga/birth-family-
relationships/services-and-supports-for-children/children-in-care/) . Leanaí
atá gan dídean, ach nach meastar iad a bheith i mbaol ar shlí eile, cuirtear
cóiríocht ar fáil dóibh faoi [ Alt 5 den Acht um Chúram Leanaí, 1991
](http://www.irishstatutebook.ie/1991/en/act/pub/0017/sec0005.html#zza17y1991s5)
.

Daoine óga áirithe atá ag fágáil cúram cónaithe, cúram altranais, príosúin nó
[ seirbhísí coinneála ógánach ](/ga/justice/children-and-young-
offenders/detention-of-children/) , d’fhéadfadh go mbeidís i mbaol easpa
dídine. Féachann an Ghníomhaireacht um Leanaí agus an Teaghlach leis an mbaol
sin a laghdú trí thacaí iarchúraim a bhunú do leanaí den sórt sin. Tá sé
beartaithe bonn reachtúil a thabhairt don cheanglas go gcuirfear plean
iarchúraim ar fáil do gach leanbh sna cásanna sin – féach ‘Iarchúram’ thíos.

Náisiúnaigh eachtracha neamhthionlactha faoi 18 mbliana d’aois a thagann
isteach sa Stát ar bhád nó ar eitleán gan a dteaghlach, tarchuirtear iad mar
ghnás chuig an nGníomhaireacht um Leanaí agus an Teaghlach, a fhéadfaidh a
chinneadh ina dhiaidh sin gur cheart iarratas ar [ dhearbhú mar dhídeanaí
](/ga/moving-country/asylum-seekers-and-refugees/the-asylum-process-in-
ireland/applying-for-refugee-status-in-ireland/) a dhéanamh ar son an
mhionaoisigh. Déanann an Ghníomhaireacht socruithe sonracha i gcomhar le [
hOifig an Choimisinéara Iarratais do Dhídeanaithe ](http://www.orac.ie/)
maidir le hiarratais den sórt sin a phróiseáil. Tá an Ghníomhaireacht
freagrach as cúram ginearálta agus as folláine ghinearálta an mhionaoisigh
agus tugann sí cúnamh dó/di.

Is trí ghníomhaireachtaí deonacha, trí oibrithe sóisialta nó tríd an nGarda
Síochána a theagmhaíonn a lán leanaí agus daoine óga le seirbhísí do dhaoine
gan dídean. Tá cuid mhór [ eagraíochtaí ann a oibríonn go sonrach le daoine
gan dídean ](/ga/housing/losing-your-home-and-homelessness/agencies-for-
homeless-people/) agus le daoine óga gan dídean. D’fhéadfadh go soláthródh
gníomhaireachtaí [ béilí, comhairle, tacaíocht, cóiríocht brú nó cóiríocht de
chineál eile, mar aon le seirbhísí sláinte agus oideachais
](/ga/housing/losing-your-home-and-homelessness/supports-for-homeless-people/)
.

###  Ról an Gharda Síochána

Nuair a thagann na Gardaí ar dhaoine óga atá ina gcodladh ar na sráideanna nó
in áiteanna eile nach bhfuil deartha dá n-úsáid san oíche, is gnách go
ndéanann siad teagmháil leis an oibrí sóisialta ar dualgas don Ghníomhaireacht
um Leanaí agus an Teaghlach ionas gur féidir cóiríocht éigeandála a shocrú.
D’fhéadfadh go mbeadh an chóiríocht éigeandála sin ina teach cónaithe do
leanaí; ina cóiríocht leaba agus bricfeasta nó ina cóiríocht le tuismitheoirí
altrama. Déanann an Ghníomhaireacht measúnú ina dhiaidh sin ar riachtanais an
linbh sa ghearrthéarma, sa mheántéarma agus san fhadtéarma agus, nuair is gá,
cuireann sí plean cúram cuí i bhfeidhm. Dá bharr sin, d’fhéadfadh go bhfillfí
an leanbh ar ais ar an mbaile nó go gcuirfí é/í faoi chúram malartach/i
gcóiríocht mhalartach, de réir mar is cuí.

I mBaile Átha Cliath, is é an chéad phointe teagmhála do dhaoine atá gan
dídean ná an tSeirbhís Idirghabhála Géarchéime, ar a dtugtar an tSeirbhís
Lasmuigh d’Uaireanta Gnó freisin. Seirbhís oibre sóisialta a phléann le
cóiríocht freisin is ea an tSeirbhís. Ní mór do dhuine freastal ar stáisiún an
Gharda Síochána chun teacht ar an tseirbhís. Déanfaidh an stáisiún teagmháil
leis an tSeirbhís Idirghabhála Géarchéime ina dhiaidh sin.

##  Iarchúram

Tá sé de fhreagracht ar an nGníomhaireacht um Leanaí agus an Teaghlach (Tusla)
leas leanaí atá 18 mbliana d’aois ar a mhéad a chur chun cinn.

Ón 1 Meán Fómhair 2017 ar aghaidh, [ tá sé de cheart ag daoine óga atá ag
fágáil cúraim ag aois 18 mbliana plean iarchúraim arna ullmhú ag Tusla a
bheith acu ](https://www.dcya.gov.ie/viewdoc.asp?DocID=4213) . Is féidir le
Tusla cúnamh a thabhairt do dhaoine óga suas go haois 21 bliana d’aois atá tar
éis a bheith i gcúram. Is féidir é sin a shíneadh go dtí go mbeidh 23 bliana
d’aois bainte amach ag an duine óg, chun go gcríochnófar cúrsa oideachais.
Áirítear socruithe maidir le cóiríocht sa phlean sin.

###  Íocaíochtaí leasa shóisialaigh

Daoine óga a bhí faoi chúram na Gníomhaireachta um Leanaí agus an Teaghlach
(nó a bhí faoi chúram Fheidhmeannacht na Seirbhíse Sláinte roimhe sin) roimh
dóibh 18 mbliana d’aois a bhaint amach agus a cháilíonn do  Liúntas
Cuardaitheora Poist  nuair a bhaineann siad 18 mbliana d’aois amach, is féidir
go bhfaighidh siad an ráta iomlán íocaíochta, agus ní na rátaí laghdaithe atá
i bhfeidhm do dhaoine atá idir 18 mbliana d’aois agus 26 bliain d’aois. Daoine
óga nach raibh faoi chúram agus atá gan dídean anois, ní cháileoidh siad ach
do na rátaí laghdaithe.

##  Cá háit a ndéanfaidh mé iarratas

Más duine óg thú atá faoi bhun 18 mbliana d’aois agus atá i mbaol nó gan
dídean, nó má tá aithne agat ar dhuine óg atá faoi bhun 18 mbliana d’aois agus
atá i mbaol nó gan dídean, déan teagmháil leis an [ nGníomhaireacht um Leanaí
agus an Teaghlach ](http://www.tusla.ie/get-in-touch/local-area-offices/) nó
leis an [ nGarda Síochána ](http://www.garda.ie/Stations/Default.aspx) .

##  Tuilleadh eolais

###  Freagracht chun mí-úsáid leanaí a thuairisciú

Níor cheart glacadh le rud ar bith thuas mar rud a ghlacann áit fhreagracht
reachtúil na Gníomhaireachta um Leanaí agus an Teaghlach, nó a laghdaíonn ar
an bhfreagracht reachtúil sin, maidir le cúram agus le cosaint daoine óga
faoin Acht um Chúram Leanaí, 1991, agus ba cheart do gach ball foirne bheith
ar an eolas faoin bhfreagracht atá orthu  mí-úsáid leanaí  a thuairisciú faoi
mar atá leagtha amach in [ Tús Áite do Leanaí: Treoir Náisiúnta um Chosaint
agus Leas Leanaí (2011) (pdf)
](http://www.dcya.gov.ie/documents/Publications/ChildrenFirst.pdf) .

_**Dáta an Leasaithe Deireanaigh:** 27 Márta 2019 _

[
](https://facebook.com/sharer/sharer.php?u=https://www.citizensinformation.ie/ga/housing/losing-
your-home-and-homelessness/youth-
homelessness/?utm_source=sharebutton_facebook) [
](https://twitter.com/intent/tweet/?text=Easpa%20d%C3%ADdine%20na%20n-%C3%B3g&url=https://www.citizensinformation.ie/ga/housing/losing-
your-home-and-homelessness/youth-homelessness/?utm_source=sharebutton_twitter)
[ ](whatsapp://send?text=https://www.citizensinformation.ie/ga/housing/losing-
your-home-and-homelessness/youth-
homelessness/?utm_source=sharebutton_whatsapp) [
](mailto:?subject=Easpa%20d%C3%ADdine%20na%20n-%C3%B3g&body=https://www.citizensinformation.ie/ga/housing/losing-
your-home-and-homelessness/youth-homelessness/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Easpa dídine agus an ceart chun tithíochta_ ](/ga/housing/losing-your-home-and-homelessness/homelessness/)

Forbhreathnú ar an easpa dídine in Éirinn ina leagtar amach reachtaíocht,
beartas agus pleananna nua mar aon le foinsí cúnaimh do dhaoine atá gan
dídean.

  * [ _Tithíocht agus tacaí eile do dhaoine gan dídean_ ](/ga/housing/losing-your-home-and-homelessness/supports-for-homeless-people/)

Tithíocht agus tacaí eile do dhaoine gan dídean.

  * [ _Sochair do dhaoine atá tinn nó atá faoi mhíchumas_ ](/ga/social-welfare/disability-and-illness/benefits-to-people-who-are-sick-or-have-a-disability/)

Soláthraíonn an doiciméad seo forbhreathnú ar na sochair atá ar fáil do
dhaoine atá tinn nó atá faoi mhícumas.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

