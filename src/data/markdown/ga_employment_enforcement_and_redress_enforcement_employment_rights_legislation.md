English  | **Gaeilge**

**Anseo atá tú:** [ Baile ](/ga/) > [ Fostaíocht ](/ga/employment/) > [ Cur i
bhfeidhm agus cúiteamh ](/ga/employment/enforcement-and-redress/) >
Forfheidhmiú an dlí fostaíochta

#  Forfheidhmiú an dlí fostaíochta

  * Cé a chuireann an dlí fostaíochta i bhfeidhm? 
  * Cigireachtaí an Choimisiúin um Chaidreamh san Áit Oibre 
  * Forfheidhmiú agus pionóis 
  * Gearán a dhéanamh 
  * Cá háit a ndéanfaidh méiarratas 

##  Cé a chuireann an dlí fostaíochta i bhfeidhm?

Déanann Seirbhísí Cigireachta an Choimisiúin um Chaidreamh san Áit Oibre
monatóireacht ar choinníollacha fostaíochta chun a chinntiú go bhfuil fostóirí
ag cloí leis an reachtaíocht um chearta fostaíochta.

Más fostóir tú, ní mór duit a chinntiú go bhfuil do thaifid fostaíochta
cothrom le dáta agus go bhfuil siad ar fáil lena n-iniúchadh, de réir mar a
éilíonn an dlí. Féach [ Treoir an Choimisiúin um Chaidreamh san Áit Oibre
maidir le cigireachtaí (pdf)
](https://www.workplacerelations.ie/ga/Publications_Forms/Employers_Guide_to_Inspections.pdf)
.

##  Cigireachtaí an Choimisiúin um Chaidreamh san Áit Oibre

Tá Seirbhísí Cigireachta an Choimisiúin um Chaidreamh san Áit Oibre freagrach
as cigireachtaí a dhéanamh ar ionaid oibre.

**Cén fáth a bhfuil cigireacht á dhéanamh ar mo ghnó?**

Déantar cigireachtaí ar roinnt cúiseanna. Seo cuid acu siúd:

  * Gearán ar leith a imscrúdú 
  * Mar chuid de chigireachtaí randamacha nó spriocdhírithe in earnáil áirithe fostaíochta 
  * Mar chuid de ghnáthchigireachtaí 

**Conas a bheidh a fhios agam an bhfuil cigireacht dlite dom?**

De ghnáth, cuirfear in iúl duit roimh ré faoi chigireacht. Má tá cúis bhailí
ann nach féidir an chigireacht a dhéanamh ar an dáta molta, ní mór duit dul i
dteagmháil leis an gcigire a luaithe agus is féidir chun dáta eile a shocrú. I
gcásanna áirithe, féadfaidh an cigire bualadh isteach gan réamhfhógra.

Más gá, féadfaidh cigirí eile nó an Garda Síochána a bheith in éineacht le
cigirí. Is féidir leo freisin iarratas a dhéanamh chuig an gCúirt Dúiche ar
bharántas cuardaigh.

**Cad is féidir le cigirí a dhéanamh?**

Is féidir le cigirí:

  * Dul isteach in áitreabh ag amanna réasúnta 
  * Agallamh a chur ar fhostóirí agus ar fhostaithe 
  * Ráitis a ghlacadh 
  * Taifid a scrúdú agus a chóipeáil 
  * Tús a chur le himeachtaí dlí 

Má aimsíonn iniúchadh tosaigh ar thaifid go bhfuil dlí fostaíochta sáraithe ag
fostóir, féadfaidh na Seirbhísí Cigireachta:

  * Litir a eisiúint ag iarraidh ort é seo a cheartú 
  * An t-ábhar a tharchur chuig na seirbhísí dlí lena ionchúiseamh 
  * Iniúchadh breise a dhéanamh 

Is féidir le cigirí oibriú i gComhaonaid Imscrúdaithe leis an Roinn Gnóthaí
Fostaíochta, leis an Roinn Coimirce Sóisialaí agus leis na Coimisinéirí
Ioncaim, agus is féidir leo faisnéis a mhalartú leis na comhlachtaí sin.

**Sáruithe a bhaineann le pá neamhíoctha**

Sa chás go bhfuil pá neamhíoctha dlite d’fhostaí, seoltar litir ag lorg
fianaise go bhfuil an fostóir ag comhlíonadh an dlí. Mura dtugtar freagra nó
mura bhfuil an freagra leordhóthanach, déanfaidh na Seirbhísí Cigireachta an
dara cigireacht. Eiseofar rabhadh go seolfar aon sáruithe breise nó sáruithe
nua a dhéanfar chuig na seirbhísí dlí chun ionchúiseamh a dhéanamh.

Sa chás go bhfaightear sáruithe ar an Acht um Chosaint Daoine Óga (Fostaíocht)
1996, tarchuirtear iad le haghaidh ionchúisimh tar éis an chéad chigireachta.

##  Forfheidhmiú agus pionóis

Sa chás go bhfaightear sáruithe ar an reachtaíocht fostaíochta, is féidir leis
an gCoimisiún um Chaidreamh san Áit Oibre:

  * Tús a chur le hionchúisimh 
  * Fógraí comhlíonta a eisiúint i gcoinne an fhostóra 
  * Fógraí íocaíochta seasta a eisiúint i gcoinne an fhostóra 

**Ionchúisimh**

Is féidir leis an gCoimisiún um Chaidreamh san Áit Oibre ionchúisimh achoimre
a thabhairt in aghaidh fostóirí atá cúisithe as an dlí a bhriseadh. Tá sé seo
leagtha amach san Acht um Chaidreamh san Áit Oibre 2015.

Má chiontaítear i gcion tú mar fhostóir, ní mór duit na costais a íoc leis an
gCoimisiún um Chaidreamh san Áit Oibre chun an cion a imscrúdú, a bhrath agus
a ionchúiseamh. Is é seo an cás ach amháin má chinneann an chúirt go bhfuil
cúiseanna bailí ann nach gcaithfidh tú na costais seo a chlúdach.

**Fógraí um chomhlíonadh**

Má fhaigheann cigire go bhfuil an reachtaíocht fostaíochta sáraithe agat,
féadfaidh sé/sí [ fógra um chomhlíonadh
](https://www.workplacerelations.ie/ga/Complaints_Disputes/Inspections/Compliance_Notice/)
a sheirbheáil ort. Is cion é gan cloí le fógra um chomhlíonadh.

Leagtar amach san fhógra conas ba cheart an cheist a réiteach. Féadfaidh tú
achomharc a dhéanamh chuig an gCúirt Oibreachais in aghaidh an fhógra
comhlíonta laistigh de 42 lá. Féadfaidh tú achomharc breise a dhéanamh chuig
an gCúirt Oibreachais mura bhfuil tú sásta leis na gníomhartha a ghlac an
Chúirt Chuarda.

Má eisítear fógra comhlíonta duit nó má tharlaíonn díospóid ar bith eile faoi,
ní chuireann sé seo cosc ar:

  * Fostaithe ó chaingean a ghlacadh i do choinne maidir le sárú líomhnaithe ar an dlí fostaíochta 
  * Ionchúiseamh ar bith mar gheall ar chion faoi dhlíthe fostaíochta 

Féadfar fógraí comhlíonta a úsáid maidir le sáruithe ar an reachtaíocht atá
liostaithe i [ Sceideal 4
](http://www.irishstatutebook.ie/eli/2015/act/16/schedule/4/enacted/ga/html#sched4)
den Acht um Chaidreamh san Áit Oibre 2015 .

**Fógra Íocaíochta Seasta**

Is féidir leis an gCoimisiún um Chaidreamh san Áit Oibre fógraí íocaíochta
seasta a úsáid i ndáil le cionta áirithe. Is féidir le cigirí [ fógraí
íocaíochta seasta
](https://www.workplacerelations.ie/en/Complaints_Disputes/Inspections/Fixed_Payment_Notice/)
suas le €2,000 a eisiúint sa chás go bhfuil cúis réasúnach acu a chreidiúint
go bhfuil cion ábhartha déanta ag duine. Ní mór an fhíneáil a íoc laistigh de
42 lá. Is iad seo a leanas na cionta seo:

  * Do dhualgais mar fhostóir a shárú maidir le dul i gcomhairle le hionadaithe fostaithe agus faisnéis a sholáthar dóibh faoin Acht um Chaomhnú Fostaíochta 1977 (iomarcaíochtaí comhchoiteanna) 
  * Mainneachtain ráiteas pá agus asbhaintí a sholáthar ó phá faoin Acht um Íoc Pá 1991 
  * Mainneachtain ráiteas a sholáthar d'fhostaí ar an meánráta pá in aghaidh na huaire le haghaidh tréimhse tagartha pá faoin Acht um Pá Íosta Náisiúnta 2000 

##  Gearán a dhéanamh

Más mian leat gearán a dhéanamh faoi chigireacht is féidir leat é sin a
dhéanamh ar workplacerelations.ie nó trí theagmháil a dhéanamh leis an WRC -
féach 'Cén áit le hiarratas a chur isteach' thíos.

Cuireann an WRC seirbhís faisnéise ar fáil d'fhostóirí áit ar féidir leat
tuilleadh a fháil amach faoi iniúchtaí agus comhlíonadh - féach ‘Cén áit le
hiarratas a chur isteach’ thíos.

##  Cá háit a ndéanfaidh méiarratas

###  Coimisiúin um Chaidreamh san Áit Oibre

Bóthar Uí Bhriain  
Ceatharlach  
R93 E920

**Uaireanta Oscailte:** Luan go hAoine 9.30rn go 1in, 2in go 5in

**Teil:** (059) 917 8990

**Lóghlao:** 0818 80 80 90

**Láithreán Gréasáin:** [ https://www.workplacerelations.ie/en/
](https://www.workplacerelations.ie/en/)

_**Dáta an Leasaithe Deireanaigh:** 10 Iúil 2023 _

[
](https://facebook.com/sharer/sharer.php?u=https://www.citizensinformation.ie/ga/employment/enforcement-
and-redress/enforcement-employment-rights-
legislation/?utm_source=sharebutton_facebook) [
](https://twitter.com/intent/tweet/?text=Forfheidhmi%C3%BA%20an%20dl%C3%AD%20fosta%C3%ADochta&url=https://www.citizensinformation.ie/ga/employment/enforcement-
and-redress/enforcement-employment-rights-
legislation/?utm_source=sharebutton_twitter) [
](whatsapp://send?text=https://www.citizensinformation.ie/ga/employment/enforcement-
and-redress/enforcement-employment-rights-
legislation/?utm_source=sharebutton_whatsapp) [
](mailto:?subject=Forfheidhmi%C3%BA%20an%20dl%C3%AD%20fosta%C3%ADochta&body=https://www.citizensinformation.ie/ga/employment/enforcement-
and-redress/enforcement-employment-rights-
legislation/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Forbhreathnú ar fhorfheidhmiú chearta fostaíochta_ ](/ga/employment/enforcement-and-redress/enforcing-your-employment-rights/)

Achoimre na comhlachtaí éagsúla a gcabhraíonn le fostaí a gcearta fostaíochta
a chur i bhfeidhm.

  * [ _Breithniúchán na ndíospóidí agus na ngearán faoi chearta fostaíochta_ ](/ga/employment/enforcement-and-redress/adjudication-employment-rights-disputes-and-complaints/)

Déanann oifigí breithniúcháin imscrúdú ar dhíospóidí, casaoidí agus éilimh a
thugann daoine aonair nó grúpaí oibrithe beaga faoi reachtaíocht fostaíochta
áirithe.

  * [ _Cearta maoine agus cliseadh ar chaidreamh_ ](/ga/birth-family-relationships/problems-in-marriages-and-other-relationships/property-rights-and-the-breakdown-of-a-cohabiting-relationship/)

Pléann an cháipéis seo cibé an bhfuil aon chearta maoine ag céilí agus
comhchónaitheoirí, tar éis cliseadh ar a gcaidreamh.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

