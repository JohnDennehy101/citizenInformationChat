English  | **Gaeilge**

**Anseo atá tú:** [ Baile ](/ga/) > [ Sláinte ](/ga/health/) > Cúram Sláinte
in Éirinn

#  Cúram Sláinte in Éirinn

  * Réamhrá 

##  Réamhrá

Bíonn seirbhísí sláinte príobháideacha agus poiblí ar fáil in Éirinn araon.

Is iad gairmithe sláinte nó cuideachtaí cúraim shláinte a sholáthraíonn
seirbhísí sláinte príobháideacha. Is iondúil go n-íocann tú costas iomlán na
seirbhísí sláinte príobháideacha. Is féidir leat [ árachas sláinte
príobháideach ](/ga/health/health-system/private-health-insurance/) a fháil
chun cuidiú le costais na gcaiteachas leighis a shásamh.

Tacaíonn an Stát leis na seirbhísí poiblí. Is í [ Feidhmeannacht na Seirbhíse
Sláinte (FSS) ](/ga/health/health-system/health-service-executive/) a bhíonn
freagrach as seachadadh na seirbhísí sláinte poiblí. Soláthraíonn an FSS na
seirbhísí úd go díreach agus cistíonn an FSS eagrais eile chun na seirbhísí úd
a sholáthar ó thráth go chéile.

Clúdaítear tú le seirbhísí sláinte poiblí má chónaíonn tú in Éirinn agus gur
chónaigh tú anseo, nó má bhí tú chun cónaí anseo, ar feadh bliain amháin ar a
laghad. Tugtar gnáthchónaí in Éirinn air sin. [ Léigh a thuilleadh eolais faoi
sheirbhísí gnáthchónaí agus sláinte poiblí anseo ](/ga/health/health-
system/entitlement-to-public-health-services/) .

[ D'fhéadfadh roinnt cuairteoirí bheith i dteideal seirbhísí sláinte poiblí
](/ga/health/health-system/health-services-and-visitors-to-ireland/) , mar
shampla, daoine ó thíortha eile ón Limistéar Eorpach Eacnamaíoch (LEE) nó ón
Eilvéis.

Má chónaíonn tú in Éirinn is féidir leat [ rochtain a fháil ar an gcúram
sláinte san Eoraip ](/ga/health/eu-healthcare/travelling-for-healthcare/) .

###  Liachleachtóirí Ginearálta

Is dochtúirí teaghlaigh iad na lia-chleachtóirí ginearálta (GPí). Is minic
gurb é an GP an chéad dochtúir a fheiceanna daoine faoi fhadhb sláinte éigin.
Is iondúil gur cuid den chóras cúraim shláinte phríobháideach iad na GPí, agus
is iondúil go gcaithfidh tú muirir a íoc nuair a fheiceann tú GP. Is féidir
leat GP a fheiceáil gan muirear don chuairt má tá cárta leighis nó Cárta
Cuairte Dochtúra agat.

Soláthraíonn na GPí atreoruithe chuig lianna níos speisialaithe ar a dtugtar
comhairligh. Ní féidir leat comhairleach a fheiceáil den chéad uair gan
atreorú ó GP.

Tiocfaidh roinnt GPí chun do bhaile freisin má éiríonn tú breoite. Is minic a
eagróidh roinnt GPí i gceantar éigin chun seirbhís a chur ar fáil istoíche nó
ag an deireadh seachtaine.

###  Cárta leighis

Féadann tú  cárta leighis  a fháil má bhíonn d’ioncam faoi bhun leibhéil
éigin. (Is féidir le daoine áirithe cárta a fháil gan tástáil ioncaim, mar
shampla, leanaí le hailse.)

Is féidir leat seirbhísí sláinte poiblí a fháil saor in aisce le cárta
leighis, lena n-áirítear  cuairteanna chuig an lia  agus chuig  seirbhísí
ospidéil phoiblí  .

Clúdaíonn an cárta leighis costas na gcógas leighis ar oideas, ach íocann tú
muirear seasta nuair a fhaigheann tú na cógais – is ionann [ an muirear oidis
sin ](/ga/health/drugs-and-medicines/prescription-charges-for-medical-card-
holders/) i leith gach aon mhír.

###  Cárta cuairt dochtúra

Má bhíonn d’ioncam os cionn na teorann i leith cárta leighis, b'fhéidir go
mbeifeá in ann [ cárta cuairt dochtúra ](/ga/health/medical-cards-and-gp-
visit-cards/gp-visit-cards/) a fháil. Baineann tástáil ioncaim le teorainn
níos airde leis. Ní chlúdaíonn an cárta cuairt dochtúra ach amháin cuairteanna
saora in aisce chuig do lia teaghlaigh. Ní theastaíonn an tástáil ioncaim do
dhuine ar bith faoi bhun 6 bliana d’aois ná os cionn 70 bliain d’aois – is
féidir le gach uile dhuine sna haoisghrúpaí úd cárta cuairte dochtúra a fháil.

###  Ionaid Sláinte

Is féidir leat rochtain a fháil ar sheirbhísí sláinte agus sóisialta pearsanta
tríd an [ Oifig Sláinte Áitiúil ](http://www.hse.ie/eng/services/list/1/LHO/)
i gcomhair do cheantair. Is iad roinnt Ionad Sláinte Áitiúil i ngach aon
cheantar a sholáthraíonn na seirbhísí úd. Is éagsúil é réimse na seirbhísí a
sholáthraítear ó cheantar amháin go chéile, ach áirítear leo cúram altranais,
cosliacht, teiripe urlabhra, fisiteiripe, seirbhísí meabhairshláinte agus a
thuilleadh nach iad. Is féidir seirbhísí sláinte a sholáthar i do bhaile féin
ar uairibh. D’fhéadfadh an t-ionad sláinte cabhair leis an obair bhaile a
eagrú freisin do dhaoine scothaosta nó do dhaoine le míchumais trí mheán [
seirbhíse cabhrach baile
](health_services/care_in_your_community/home_helps.ga.html) .

###  Seirbhísí ospidéil

Féadtar tú a atreorú chuig ospidéal mar othar poiblí nó mar othar
príobháideach. Is féidir leat leas a bhaint as  seirbhísí ospidéil mar othar
seachtrach nó mar othar cónaitheach  . Tugtar léargas tosaigh sa chuid seo don
chóras. Is féidir leat [ eolas mionsonraithe a léamh faoi mhuirir ospidéil
anseo ](/ga/health/health-services/gp-and-hospital-services/hospital-charges/)
.

**Seirbhísí othar seachtrach**

Féadfaidh do lia teaghlaigh (GP) tú a atreorú chuig an rannóg othar seachtrach
le hospidéal poiblí, mar shampla, le d’fheiceáil ag comhairleach is
speisialtóir nó le tástálacha diagnóiseacha ar nós x-ghathanna a fháil.

Is seirbhísí othar seachtrach iad na seirbhísí tionóisce agus éigeandála, agus
ní bhaineann aon mhuirear leo más GP a atreoraíonn tú.. Tá muirear seasta ann
má thugann tú cuairt ar rannóg tionóisce agus éigeandála gan atreorú le GP.

Is é GP a chaithfidh tú a atreorú chun cuairt a thabhairt ar chomhairleach
(speisialtóir míochaine). Ní gá duit íoc as seirbhísí an chomhairligh agus ní
bhfaigheann tú an deis chun do chomhairleach a roghnú mar othar poiblí. Tá
liostaí feithimh ann do sheirbhísí neamh-éigeandála i go leor ceantar.

Má thoghann tú chun atreorú chuig comhairleach a fháil mar othar
príobháideach, is amhlaidh ar tusa a íocann as seirbhísí an chomhairligh.
Socraíonn ospidéil phríobháideacha a gcuid muirear féin. Má bhíonn [ árachas
sláinte príobháideach ](/ga/health/health-system/private-health-insurance/)
agat, b’fhéidir go gclúdaíonn sé roinn de na muirir nó iad go léir.

**Seirbhísí othar cónaitheach**

Féadfar tú a ghlacadh isteach san ospidéal mar othar cónaitheach faoi chúram
comhairligh.

Tá muirear seasta laethúil ann d’othair chónaitheacha má thagann tú chun an
ospidéil mar othar poiblí, agus gan cárta leighis bheith agat. Baineann
uasteorainn leis an méid a ghearrfar ort thar thréimhse 12 mí.

Má ghlactar isteach chun ospidéil phoiblí mar othar príobháideach le
comhairleach tú, íocfaidh tú muirear ospidéil laethúil éagsúil i leith othar
cónaitheach.

###  Drugaí agus cógais leighis

Má [ ghnáthchónaíonn ](/ga/health/health-system/entitlement-to-public-health-
services/) tú in Éirinn, is féidir leat  drugaí agus cógais leighis ar oideas
agus áiseanna agus fearais leighis agus máinliachta áirithe a fháil saor in
aisce nó faoi fhóirdheontas.

Bíonn [ muirear oidis seasta ann do shealbhóirí cárta leighis
](/ga/health/drugs-and-medicines/prescription-charges-for-medical-card-
holders/) . Mura bhfuil cárta leighis agat, is féidir leat cúnamh a fháil le
costas na gcógas leighis ar oideas faoin [ Scéim Íocaíochta Drugaí
](/ga/health/drugs-and-medicines/drugs-payment-scheme/) . Is féidir le daoine
a fhulaingíonn le riochtaí áirithe cógais leighis a fháil do chóireáil na
riochtaí úd faoin [ Scéim Breoiteachta Fadtéarmaí ](/ga/health/drugs-and-
medicines/long-term-illness-scheme/) .

###  Seirbhísí eile

Áirítear leis an réimse seirbhísí sláinte a sholáthraíonn an FSS:

  * [ Seirbhísí cúraim phobail ](/ga/health/health-services/care-in-your-community/community-care-services/)
  * [ Cúram máithreachais agus naíonáin ](/ga/health/health-services/reproductive_health/maternity-and-infant-welfare-services/)
  * [ Seirbhísí sláinte do leanaí ](/ga/health/health-services/children-s-health/)
  * [ Seirbhísí sláinte do dhaoine le míchumais ](/ga/health/health-services/health-services-for-people-with-disabilities/)
  * [ Seirbhísí sláinte do dhaoine scothaosta ](/ga/health/health-services/health-services-for-older-people/)
  * [ Seirbhísí meabhairshláinte ](/ga/health/health-services/mental-health/mental-health-services/)
  * [ Seirbhísí cúraim fiacla, radharc na súl agus éisteachta ](/ga/health/health-services/dental-aural-and-optical-services/)
  * [ Seirbhísí sláinte éigeandála ](/ga/health/health-system/emergency-health-services-in-ireland/)

###  Gearáin

Tá [ córas gearán ann do na seirbhísí sláinte poiblí ](/ga/health/health-
system/making-a-complaint-about-the-health-service-executive/) a sholáthraíonn
FSS nó a sholáthraítear thar a ceannsa.

Tabhair cuair ar [ healthcomplaints.ie ](http://www.healthcomplaints.ie/) i
gcomhair eolais faoi ghearán a dhéanamh faoi sheirbhís sláinte poiblí, ar
láithreán gréasáin é a sholáthraíonn eolas faoin gcaoi chun gearán a dhéanamh
nó chun aiseolas a fháil faoi sheirbhísí sláinte agus cúraim shláinte.

###  Faoisimh chánach

Is féidir leat [ faoiseamh cánach i leith caiteachas leighis ](/ga/money-and-
tax/tax/income-tax-credits-and-reliefs/taxation-and-medical-expenses/) a
éileamh. Is ann do roinnt [ creidmheasanna agus faoiseamh cánach do dhaoine le
míchumais ](/ga/money-and-tax/tax/tax-credits-and-reliefs-for-people-with-
disabilities/) .

###  Tacaíochtaí eile

Is ann do [ shochair leasa shóisialaigh do dhaoine atá breoite nó le míchumas
](/ga/social-welfare/disability-and-illness/benefits-to-people-who-are-sick-
or-have-a-disability/) . Tá [ íocaíochtaí agus sochair ann do chúramóirí
](/ga/social-welfare/carers/payments-to-carers/) freisin.

_**Dáta an Leasaithe Deireanaigh:** 21 Márta 2017 _

[
](https://facebook.com/sharer/sharer.php?u=https://www.citizensinformation.ie/ga/health/health-
overview/?utm_source=sharebutton_facebook) [
](https://twitter.com/intent/tweet/?text=C%C3%BAram%20Sl%C3%A1inte%20in%20%C3%89irinn&url=https://www.citizensinformation.ie/ga/health/health-
overview/?utm_source=sharebutton_twitter) [
](whatsapp://send?text=https://www.citizensinformation.ie/ga/health/health-
overview/?utm_source=sharebutton_whatsapp) [
](mailto:?subject=C%C3%BAram%20Sl%C3%A1inte%20in%20%C3%89irinn&body=https://www.citizensinformation.ie/ga/health/health-
overview/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Travelling from Ireland for healthcare in Europe_ ](/ga/health/eu-healthcare/travelling-for-healthcare/)

Introduction to the options for Irish residents who wish to access healthcare
in other countries in Europe.

  * [ _Seirbhísí meabhairshláinte do leanaí agus do dhaoine óga in Éirinn_ ](/ga/birth-family-relationships/services-and-supports-for-children/mental-health-services-children-young-people/)

Faigh amach cad iad na seirbhísí atá ar fáil agus conas teacht orthu.

  * [ _Seirbhísí ospidéil in Éirinn_ ](/ga/health/health-services/gp-and-hospital-services/hospital-services-introduction/)

Déanann an doiciméad cur síos ar na hospidéil difriúla atá ann - ospidéil
phoiblí agus phríobháideacha, teideal i leith saorsheirbhísí agus
infhaighteacht leapacha príobháideacha in ospidéil phoiblí.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

