English  | **Gaeilge**

**Anseo atá tú:** [ Baile ](/ga/) > [ Rialtas in Éirinn ](/ga/government-in-
ireland/) > [ Bunreacht na hÉireann ](/ga/government-in-ireland/irish-
constitution-1/) > An Bunreacht

#  An Bunreacht

  * Struchtúr an Bhunreachta 
  * An Bunreacht agus reachtaíocht 
  * An Bunreacht a Leasú 
  * Eolas breise 

##  Struchtúr an Bhunreachta

Tá 50 airteagal sa Bhunreacht.

Sainmhínítear in Airteagail 1-39 feidhmeanna an Stáit agus a ghníomhaireachtaí
agus leagtar amach iontu deighilt na gcumhachtaí sa Stát.

Déantar foráil in Airteagail 40-44 do chearta bunúsacha saoránach Éireannach.

Is iad na hairteagail eile:

Airteagal 45, ina leagtar amach prionsabail treorach beartais shóisialta

Airteagal 46, ina leagtar amach conas is féidir an Bunreacht a leasú

Airteagal 47, a rialaíonn reifrinn

Airteagail 48-50, a d’aisghairm an Bunreacht deireanach (Bunreacht Shaorstát
Éireann) agus a chinntigh go leanann dlíthe de bheith i bhfeidhm

##  An Bunreacht agus reachtaíocht

Ceann de na hAirteagail is tábhachtaí den Bhunreacht é Airteagal 15.4, ina
luaitear nach foláir don Oireachtas aon dlí a achtú atá contrártha don
Bhunreacht (a thagann salach ar an mBunreacht). Ciallaíonn seo go dtugtar
forlámhas don Bhunreacht seachas d’aon dlí eile.

Má dheimhnítear go bhfuil dlí reatha contrártha don Bhunreacht, tá an ghné sin
den dlí neamhbhailí (Airteagal 15.4.2).

Dá mbeadh dlí nua contrártha don Bhunreacht, ní fhéadfaí é a achtú murach gur
leasaíodh an Bunreacht dá réir – féach 'An Bunreacht a Leasú' thíos.

Foráiltear in Airteagal 25 gur cheart Billí a ritheadh in dhá Theach an
Oireachtais a chur faoi bhráid an Uachtaráin lena síniú. A luaithe a shínigh
an tUachtarán Bille, déantar dlí de. Foráiltear in Airteagal 26 gur féidir
leis an Uachtarán an Bille a chur faoi bhráid na Cúirte Uachtaraí go ndéanfar
cinneadh faoi cibé acu an bhfuil nó nach bhfuil sé contrártha don Bhunreacht.
Ní shíneoidh an tUachtarán an Bille sa dlí má dhéanann an Chúirt Uachtarach
cinneadh ina aghaidh.

Meastar go bhfuil gach dlí a achtaítear bunreachtúil go dtí go gcruthaítear a
mhalairt. Tá an chumhacht nó an dlínse ag an Ard-Chúirt aon dlí nó aon chuid
de dhlí a chealú atá contrártha don Bhunreacht.

##  An Bunreacht a Leasú

Teastaíonn toiliú mhuintir na hÉireann sular féidir an Bunreacht a leasú.
Ciallaíonn seo nach féidir leasuithe a dhéanamh ar an mBunreacht ach trí
reifreann bunreachtúil. Cuireadh 40 reifreann bunreachtúil ar bun, agus
rinneadh leasuithe ar an mBunreacht de bharr 32 ceann. Tá liosta de na
hAchtanna leasaithe ar fáil ag tosach an Bhunreachta a foilsíodh ar
irishstatutebook.ie.

Mura gcuirtear aon achainí faoi bhráid na hArd-Chúirte a chuireann i gcoinne
an toraidh laistigh de 7 lá tar éis gur foilsíodh é, déantar deimhniú
críochnaitheach den deimhniú. Síneoidh an tUachtarán an Bille ansin leis an
mBunreacht a athrú agus leasófar an Bunreacht.

##  Eolas breise

Is féidir leat teacht ar chóip iomlán den Bhunreacht ar irishstatutebook.ie.
Is féidir leat cóip a ordú ó Oifig Foilseachán an Rialtais agus bíonn sé ar
fáil i siopaí leabhar ar fud na tíre.

Má bhraitheann tú go bhfuil do chearta bunreachtúla á sárú, b’fhéidir gur mian
leat aturnae a fhostú. Cuireann Dlí-Chumann na hÉireann liosta ar fáil de na
haturnaetha go léir a bhfuil deimhniú cleachtais reatha acu.

Is eagraíocht neamhspleách dheonach é FLAC (Ionaid Chomhairle Dlí In Aisce).
Is féidir leat dul i dteagmháil leis an Lárionad Faisnéise do Shaoránaigh is
gaire duit chun faisnéis a fháil faoi choinní i gclinic ghutháin FLAC i do
cheantar.

_**Dáta an Leasaithe Deireanaigh:** 10 Aibreán 2024 _

[
](https://facebook.com/sharer/sharer.php?u=https://www.citizensinformation.ie/ga/government-
in-ireland/irish-constitution-1/constitution-
introduction/?utm_source=sharebutton_facebook) [
](https://twitter.com/intent/tweet/?text=An%20Bunreacht&url=https://www.citizensinformation.ie/ga/government-
in-ireland/irish-constitution-1/constitution-
introduction/?utm_source=sharebutton_twitter) [
](whatsapp://send?text=https://www.citizensinformation.ie/ga/government-in-
ireland/irish-constitution-1/constitution-
introduction/?utm_source=sharebutton_whatsapp) [
](mailto:?subject=An%20Bunreacht&body=https://www.citizensinformation.ie/ga/government-
in-ireland/irish-constitution-1/constitution-
introduction/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Cearta bunúsacha faoi Bhunreacht na hÉireann_ ](/ga/government-in-ireland/irish-constitution-1/constitution-fundamental-rights/)

I mBunreacht na hÉireann, tugtar aitheantas go bhfuil cearta pearsanta
bunúsacha agat, agus déantar é sin a fhorógra ann. Tá na cearta sin deimhnithe
agus cosanta sa Bhunreacht.

  * [ _An Tionól Bunreachtúil_ ](/ga/government-in-ireland/irish-constitution-1/constitutional-convention/)

Bhí an Tionól Bunreachtúil, a cuireadh ar bun in 2012, comhdhéanta díobh seo a
leanas: 66 ‘gnáthshaoránach’, 33 ionadaí polaitíochta agus cathaoirleach
amháin.

  * [ _Bunreacht na hÉireann agus oideachas_ ](/ga/education/the-irish-education-system/constitution-and-education/)

Tá cur síos anseo ar na hAirteagail de Bhunreacht na hÉireann a bhaineann le
hoideachas, le creideamh agus leis an teaghlach agus an tionchar atá acu ar an
gcóras oideachais.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

