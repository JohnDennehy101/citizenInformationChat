English  | **Gaeilge**

**Anseo atá tú:** [ Baile ](/ga/) > [ Teaghlach agus Caidrimh ](/ga/birth-
family-relationships/) > [ Sula mbeirtear do leanbh ](/ga/birth-family-
relationships/before-your-baby-is-born/) > Roghanna i gCúram Réamhbhreithe
(Roimh an mBreith)

#  Roghanna i gCúram Réamhbhreithe (Roimh an mBreith)

  * Réamhrá 
  * Rialacha 
  * Conas iarratas a dhéanamh 

##  Réamhrá

Is é atá i gceist le cúram réamhbhreithe an cúram a fhaigheann tú le linn do
thoirchis ó ghairmithe cúram sláinte.

Uaireanta tugtar cúram máithreachais nó cúram toirchis air. Is é is [ cúram
iarbhreithe ](/ga/birth-family-relationships/after-your-baby-is-
born/postnatal-care/) ann ná an cúram a fhaigheann tú féin agus do leanbh tar
éis na breithe.

Tá 3 chineál éagsúla de chúram réamhbhreithe in Éirinn:

  * Cúram poiblí 
  * Cúram leathphríobháideach (níl sé seo ar fáil ach in ospidéil mháithreachais Bhaile Átha Cliath) 
  * Cúram príobháideach 

Má cheapann tú go bhfuil tú ag iompar clainne, is í an chéad chéim ná cuairt a
thabhairt ar do dhochtúir teaghlaigh nó teagmháil a dhéanamh le d’aonad
máithreachais nó le d'ospidéal áitiúil. Deimhneoidh siad go bhfuil tú ag
iompar clainne trí [ thástáil toirchis ](https://www2.hse.ie/wellbeing/child-
health/pregnancy-tests.html) a dhéanamh agus pléifidh siad do roghanna cúraim
réamhbhreithe.

##  Rialacha

Má tá cónaí ort in Éirinn (nó má tá sé ar intinn agat cónaí anseo ar feadh
bliana ar a laghad), féadfaidh tú cúram réamhbhreithe saor in aisce a fháil
tríd an [ Scéim Cúraim Máithreachais agus Naíonán ](/ga/health/health-
services/reproductive_health/maternity-and-infant-welfare-services/) . Ní
theastaíonn [ cárta leighis ](https://www2.hse.ie/medical-cards/) ná [ cárta
cuairte Dochtúra Teaghlaigh ](https://www2.hse.ie/services/gp-visit-cards/gp-
visit-cards.html) uait chun cúram réamhbhreithe saor in aisce a fháil.

Tá gach máthair le haghaidh clainne a bhfuil cónaí uirthi in Éirinn i dteideal
cúram máithreachais saor in aisce. Clúdaíonn sé seo cuairteanna réamhbhreithe,
tinneas clainne, saolú agus cúram iarbhreithe. Roghnaíonn formhór na mban go
roinnfí a gcúram réamhbhreithe idir a ndochtúir teaghlaigh agus aonad
máithreachais/cnáimhseoir ospidéil. Tugtar ‘cúram comhcheangailte’ nó ‘cúram
roinnte’ air seo.

Nó, b’fhéidir go roghnófá do chúram go léir a fháil i gclinic réamhbhreithe an
ospidéil. Tá an rogha seo ar fáil i ngach aonad agus ospidéal máithreachais.
Iarrfar ort an bhfuil sé ar intinn agat a bheith i d’othar poiblí,
leathphríobháideach nó príobháideach nuair a ghlaonn tú chun do chéad choinne
a dhéanamh.

Clúdaíonn an [ Scéim Cúraim Máithreachais agus Naíonán ](/ga/health/health-
services/reproductive_health/maternity-and-infant-welfare-services/) an dá
rogha.

###  Cúram poiblí

Braithfidh líon na gcoinní a bheidh agat ar do chuid riachtanas, ar
riachtanais an linbh, agus ar aon riosca féideartha aimhréidhe.

Má tá do thoircheas neamhchasta nó ‘gnáth’, féadfaidh tú do leanbh a bheith
agat in ospidéal nó [ sa bhaile ](/ga/birth-family-relationships/before-your-
baby-is-born/home-birth/) . Cuirfidh mná cabhrach do chúram réamhbhreithe ar
fáil (chomh maith le do dhochtúir teaghlaigh má roghnaigh tú cúram roinnte).
In a lán ospidéal, ní fheicfidh tú dochtúir mura bhfuil aimhréidh ann.
Freastalóidh na mná cabhracha ar do thinneas clainne agus ar do shaolú, agus
más gá, glaofar art dhochtúirí an ospidéil a bheidh ar dualgas ag an am sin.

Tar éis na breithe, aistreofar tú chuig an mbarda poiblí an chuid eile de do
thréimhse san ospidéal. De ghnáth fanfaidh tú thart ar 3 lá, cé go ligfidh
roinnt ospidéal duit dul abhaile go luath le cúram leantach. Mar shampla, tá
scéim ‘Domino’ ar fáil i roinnt ospidéal do mhná a bhfuil toircheas
gnáthriosca orthu. Ciallaíonn scéim Domino go dtabharfaidh foireann ban
cabhrach do chúram duit le linn toirchis, tinneas clainne agus breithe. Tar
éis duit an t-ospidéal a fhágáil, tabharfaidh ban chabhrach cuairt ort i do
theach.

Má tá toircheas ‘meánriosca’ nó ‘riosca níos airde’ agat, soláthróidh
cnáimhseoir (dochtúir a dhéanann speisialtóireacht ar thoircheas, ar thinneas
clainne agus ar bhreith) agus foireann ban cabhrach do chúram réamhbhreithe.
Tarlóidh an bhreith i suíomh ospidéil, seachas sa bhaile. Beidh coinní agat
freisin le do dhochtúir teaghlaigh má roghnaigh tú cúram roinnte nó
comhcheangailte.

###  Cúram leathphríobháideach

Níl cúram leathphríobháideach ar fáil ach in ospidéil mháithreachais Bhaile
Átha Cliath.

Má roghnaíonn tú an rogha seo, beidh ollfhreagracht ag cnáimhseoir
comhairleach as do chúram. Buailfidh tú le comhairleoir nó le
sainchláraitheoir cnáimhseachais gach uair a théann tú chuig an ospidéal.

Le linn na breithe, tabharfaidh mná cabhrach cúram duit le tacaíocht bhreise ó
dhochtúirí an ospidéil más gá. Ina dhiaidh sin, fanfaidh tú i mbarda
leathphríobháideach le thart ar 3-5 mháthair eile. Mar sin féin, mura bhfuil
barda leathphríobháideach ar fáil, d’fhéadfá fanacht i mbarda poiblí.

Beidh ort táille a íoc as cúram leathphríobháideach. Má tá árachas sláinte
príobháideach agat, seiceáil le d’árachóir an méid atá clúdaithe faoi do
phlean.

###  Cúram príobháideach

Tá cúram príobháideach ar fáil i ngach ospidéal máithreachais in Éirinn. Beidh
cnáimhseoir ar leith agat a sholáthróidh do chúram le linn do thoirchis agus
le linn do bhreithe. Feicfidh tú do chnáimhseoir ag gach cuairt réamhbhreithe.
Má tá sé/sí ar saoire, feicfidh tú cnáimhseoir difriúil. Le linn na breithe,
tabharfaidh mná cabhracha cúram duit agus tacóidh siad leat. Beidh do
chnáimhseoir ann freisin chun an bhreith a mhaoirsiú agus aon tacaíocht
leighis bhreise a theastódh uait a sholáthar duit.

Le cúram príobháideach tá tú i dteideal seomra príobháideach, faoi réir ceann
a bheith ar fáil.

D’fhéadfadh do chnáimhseoir nó do dhochtúir teaghlaigh do sheiceáil
iarbhreithe féin a dhéanamh 6 seachtaine tar éis na breithe. Déanfaidh do
dhochtúir teaghlaigh seiceálacha iarbhreithe coicíse agus 6 seachtaine do
linbh. Má roghnaíonn tú cúram príobháideach, beidh ort táille chomhairleora a
íoc chomh maith le táille ospidéil. Seiceáil le do sholáthraí árachais sláinte
príobháideach cad iad na táillí a chlúdaítear faoi do phlean.

##  Conas iarratas a dhéanamh

Cuirfidh do dhochtúir teaghlaigh nó [ Feidhmeannas na Seirbhíse Sláinte (FSS)
](/ga/health/health-system/health-service-executive/) comhairle ort faoin
ospidéal/na hospidéil mháithreachais is gaire, agus scríobhfaidh sé litir
atreoraithe duit más gá. Is féidir leat glaoch go díreach ar an ospidéal le
haghaidh an chéad choinne.

_**Dáta an Leasaithe Deireanaigh:** 12 Samhain 2020 _

[
](https://facebook.com/sharer/sharer.php?u=https://www.citizensinformation.ie/ga/birth-
family-relationships/before-your-baby-is-born/choices-in-antenatal-
care/?utm_source=sharebutton_facebook) [
](https://twitter.com/intent/tweet/?text=Roghanna%20i%20gC%C3%BAram%20R%C3%A9amhbhreithe%20%28Roimh%20an%20mBreith%29&url=https://www.citizensinformation.ie/ga/birth-
family-relationships/before-your-baby-is-born/choices-in-antenatal-
care/?utm_source=sharebutton_twitter) [
](whatsapp://send?text=https://www.citizensinformation.ie/ga/birth-family-
relationships/before-your-baby-is-born/choices-in-antenatal-
care/?utm_source=sharebutton_whatsapp) [
](mailto:?subject=Roghanna%20i%20gC%C3%BAram%20R%C3%A9amhbhreithe%20%28Roimh%20an%20mBreith%29&body=https://www.citizensinformation.ie/ga/birth-
family-relationships/before-your-baby-is-born/choices-in-antenatal-
care/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Ranganna réamhbheirthe_ ](/ga/birth-family-relationships/before-your-baby-is-born/antenatal-classes/)

Soláthraíonn d’ospidéal ranganna réamhbheirthe agus cabhraíonn siad
tuismitheoirí bheith ullmhaithe le haghaidh breith do leanbh..

  * [ _Cuairteanna réamhbhreithe_ ](/ga/birth-family-relationships/before-your-baby-is-born/antenatal-visits/)

I rith toirchis, déantar monatóireacht ar shláinte na máthar agus an linbh trí
choinní réamhbhreithe. Faigh amach cad a tharlaíonn ag na cuairteanna seo agus
cad is féidir leat a bheith ag súil leis.

  * [ _Seirbhísí máithreachais agus leasa naíonán_ ](/ga/health/health-services/reproductive_health/maternity-and-infant-welfare-services/)

Cuireann an tseirbhís sláinte phobail seirbhísí máithreachais saor in aisce ar
fáil do mháithreacha agus do naíonáin suas go dtí 6 sheachtain tar éis a
mbreithe.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

