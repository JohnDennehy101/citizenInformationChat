English  | **Gaeilge**

**Anseo atá tú:** [ Baile ](/ga/) > [ Taisteal agus Áineas ](/ga/travel-and-
recreation/) > [ Pasanna ](/ga/travel-and-recreation/passports/) > Pas
Éireannach a athnuachan mar Dhuine Fásta

#  Pas Éireannach a athnuachan mar Dhuine Fásta

  * Réamhrá 
  * Do phas a athnuachan trí Phas Ar Líne 
  * Do phas a athnuachan tríd an bpost trí Post Passport 
  * Táillí ar áthnuachaintí Pas 
  * Cé chomh fada is a thógfaidhm'athnuachan ar phas? 
  * Athnuachaintí gasta agus doiciméid taistil éigeandála 
  * Doiciméid bhreise a d'fhéadfadh a bheith ag teastáil uait 
  * Teagmhálacha Úsáídeacha 

##  Réamhrá

Míníonn an doiciméad seo conas do phas Éireannach a athnuachan má tá tú os
cionn 18 mbliana d'aois.

Ní mór duit a bheith i do shaoránach Éireannach chun a bheith incháilithe do
phas Éireannach.

Tá pasanna Éireannacha do dhaoine fásta bailí ar feadh deich mbliana. Chun
leanúint ar aghaidh ag taisteal thar lear tar éis an ama seo, beidh ort
iarratas a dhéanamh chun do phas Éireannach a athnuachan. B'fhéidir gur mhaith
leat iarratas a dhéanamh freisin ar do phas a athnuachan toisc -

  * go bhfuil do phas caillte, goidte nó damáistithe 
  * gur athraigh tú d'ainm 

Má chuaigh do phas is déanaí in éag níos [ mó ná 15 bliana ó shin,
](https://www.ireland.ie/en/dfa/passports/documentary-requirements/adult/) ba
cheart duit an doiciméad maidir le hiarratas a dhéanamh ar do chéad phas
Éireannach a léamh.

Is féidir leat do phas a athnuachan ag am ar bith. Má dhéanann tú iarratas ar
phas nua sula bhfuil do cheann reatha éagtha, beidh do phas nua bailí ón dáta
a dhéanann tú iarratas.

Cuireann an Roinn Gnóthaí Eachtracha Seirbhís Mheabhrúcháin Pasanna ar fáil
ina seoltar meabhrúchán chugat trí ríomhphost trí mhí sula mbeidh do phas
éagtha. Beidh ort clárú don tseirbhís seo.

Más mian leat an t-ainm ar do phas a athrú toisc, mar shampla, go bhfuil tú
pósta, ba chóir duit do phas a athnuachan.

Is féidir leat do phas Éireannach a athnuachan:

  * Ar líne, trí Phas Ar Líne 
  * Tríd an bpost, le Post Passport 
  * Go pearsanta, trí sheirbhís chuntair Oifig na bPasanna 

##  Do phas a athnuachan trí Phas Ar Líne

Is féidir leat pas Éireannach a athnuachan ar líne, trí na treoracha céim ar
chéim atá ar fáil ar an láithreán a leanúint. Is féidir leat athnuachan a
dhéanamh ar líne ó áit ar bith ar domhan, chomh fada is nach bhfuil pas
Éireannach roimhe seo as dáta níos faide ná 5 bliana.

Ní gá duit d'aitheantas a fhíorú nuair a bhíonn do phas á athnuachan agat tríd
an tseirbhís ar líne. Má tá níos mó ná 12 mhí bailíochta fágtha ar do phas
reatha tráth an iarratais athnuachana, beidh ort an pas bunaidh a sheoladh
isteach tríd an bpost.

###  Grianghraif Dhigiteacha

Ní mór duit grianghraf digiteach a chur isteach mar chuid d'iarratas. Is
féidir leat é seo a dhéanamh ar 3 bhealach:

  * Iarr ar sholáthraí grianghraf rannpháirteach do ghrianghraf a thógáil, tabharfaidh sé cód uathúil duit le cur ar d'iarratas ar líne. 
  * Iarr ar sholáthraí grianghraf rannpháirteach do ghrianghraf a thógáil, agus iarr air é a chur ar ríomhphost chugat, nó an grianghraf a shábháil ar fheiste USB, nó modh stórála eile. Caithfidh tú rochtain a bheith agat ar an ngrianghraf agus d'iarratas ar líne á chríochnú agat 
  * Tóg grianghraf sa bhaile le ceamara digiteach nó le fón cliste. Caithfidh an grianghraf d'íomhá ón choim aníos a thaifeadadh. 

Is féidir leat tuilleadh a léamh faoi na riachtanais grianghraf don tSeirbhís
Pas Ar Líne.

##  Do phas a athnuachan tríd an bpost trí Post Passport

Is seirbhís é Post Passport a chuireann An Post ar fáil.

Más saoránach Éireannach atá ina chónaí in Éirinn tú, ba chóir duit foirm APS
1 a chomhlánú. Gheobhaidh tú an fhoirm seo i stáisiúin na nGardaí agus in aon
Oifig Phoist. Ní féidir faoi láthair leagan páipéir den fhoirm iarratais a
íoslódáil

Má tá níos mó ná 12 mhí bailíochta fágtha ar do phas reatha tráth an iarratais
athnuachana, beidh ort an pas bunaidh a sheoladh isteach tríd an bpost.

###  Grianghraif

Ní mór duit 4 ghrianghraf chomhionanna díot a tógadh le déanaí a chur isteach
le d'iarratas. Ba chóir [ d'fhinné an iarratais
](https://www.dfa.ie/passports/how-to-get-your-application-witnessed/) dhá
cheann de na grianghraif seo a shíniú ar a gcúl. Ba chóir don fhinné an uimhir
fhoirm a thaispeántar i gcuid 9 den fhoirm iarratais a scríobh ar an dá
ghrianghraf sínithe freisin. Má tá tú ag déanamh iarratais ar do phas in
Éirinn caithfidh an finné a bheith ina b(h)all den Gharda Síochána.

Tá [ eolas ar ghrianghraif pas atá níos mionsonraithe ar fáil
](https://www.dfa.ie/passportonline/passportexpressphotoguidelines/) .

###  Post Passport thar lear

Soláthraíonn roinnt brainsí de chuid [ Oifig an Phoist sa Ríocht Aontaithe an
tseirbhís Post Passport (pdf)
](https://www.dfa.ie/media/dfa/howtogetapassportpdfs/nipx-list-16-nov-07-for-
website.pdf) . Tá [ oifig an phoist ](https://www.dfa.ie/passports/passport-
express/#uk) sa Bhreatain Mhór a thairgeann Post Passport (Glaschú, Cardiff
agus Learpholl).

Má tá tú ag déanamh iarratais ó thar lear, tá catagóirí oiriúnacha finné
liostáilte ar an bhfoirm iarratais. Ba chóir don fhinné a uimhir theagmhála i
rith an lae a lua ar an bhfoirm iarratais mar d'fhéadfadh sé go mbeadh sé seo
le deimhniú ag an tSeirbhís Pasanna nó ag an ambasáid nó ag an gconsalacht
ábhartha.

###  Iarratas a dhéanamh go pearsanta

Tá an tseirbhís chuntair in Oifig na bPasanna ceaptha le freastal ar dhaoine a
dteastaíonn uathu a bpasanna a athnuachan go práinneach, agus gan go leor ama
acu chun iarratas a dhéanamh ar bhealaí eile. Sna cásanna seo, ba chóir duit
coinne a chur in áirithe le hOifig na bPasanna i mBaile Átha Cliath nó i
gCorcaigh. Tá eolas maidir leis an Seirbhís Choinne Phráinneach le fáil thíos.

Má tá tú **i do chónaí thar lear** agus mura bhfuil tú in ann an tSeirbhís Pas
Ar Líne a úsáid, is féidir leat iarratas a dhéanamh ar do phas Éireannach a
athnuachan go pearsanta nó trí iarratas a sheoladh trí ghnáthphost nó post
cláraithe chuig an ambasáid nó an chonsalacht Éireannach is gaire duit.
Úsáidtear foirm APS 2.

Ní féidir leat an fhoirm iarratais a íoslódáil. Is féidir leat an fhoirm
iarratais a fháil ó ambasáid nó ó chonsalacht na hÉireann sa tír ina bhfuil
cónaí ort (nó ón ambasáid nó ón gconsalacht is gaire).

##  Táillí ar áthnuachaintí Pas

**Pas caighdeánach 10 mbliana 34 leathanach**

  * Pas Ar Líne - € 75 (+ €15 postas má chónaíonn tú lasmuigh d'Éirinn) 
  * Post Passport - € 80 (+táille € 9.50) 
  * Go pearsanta - €95 

**Pas mór 10 mbliana 66 leathanach**

  * Pas Ar Líne - € 105 (+ €15 postas má chónaíonn tú lasmuigh d'Éirinn) 
  * Post Passport - € 110 (+táille € 9.50) 
  * Chomh maith leis sin, cuireann An Post rogha 'Iarratas Teaghlaigh' ar fáil inar féidir suas le 4 iarratas ar phasanna a chur isteach i gclúdach amháin. Is í an táille bhreise ar Iarratas Teaghlaigh ná €16. 

##  Cé chomh fada is a thógfaidhm'athnuachan ar phas?

Críochnaítear athnuachaintí ar líne laistigh de thart ar **10** lá oibre.

Tógann sé thart ar **15** lá oibre le hathnuachan casta ar líne a phróiseáil.
Is éard atá i gceist le hathnuachan casta nuair a iarrtar ort doiciméid
bhreise a chur isteach nó nuair a bhíonn faisnéis ar do phas á athrú agat.
D’fhéadfá a bheith ag athrú d’ainm nó ag tuairisciú pas caillte nó goidte.

Má tá tú ag athnuachan tríd an tseirbhís Post Passport, ba chóir duit 8
seachtaine ar a laghad a fhágáil chun d'iarratas a phróiseáil (gan amanna
postais san áireamh). Is féidir an tréimhse seo a bheith níos faide ag amanna
áirithe den bhliain mar gheall ar líon méadaithe na n-iarratas.

Seiceáil láithreán gréasáin na Seirbhíse Pasanna le haghaidh na n-amanna
próiseála reatha

###  Dul chun cinn d'iarratas ar phas a rianú

Cuireann Seirbhís na bPasanna Seirbhís Rianaithe Pasanna ar fáil, a ligeann
duit stádas d'iarratais a sheiceáil ar líne. Chun é seo a dhéanamh, ní mór
duit an uimhir iarratais ó d'fhoirm a bheith agat (i gcúinne uachtarach na
láimhe clé den fhoirm) chun é seo a dhéanamh.

Seirbhís Choinne Phráinneach agus doiciméid taistil éigeandála

###  Seirbhís Choinne Phráinneach

Tá an Seirbhís Choinne Phráinneach lonnaithe i mBaile Átha Cliath, i gCorcaigh
agus i Londain. Ní mór duit coinne a chur in áirithe sula dtéann tú go dtí an
oifig. Tá 3 saghas coinne ann agus beidh táille i gceist leis an tseirbhís
choinne seo ag brath ar an bpráinn atá ag baint le d’iarratas ar phas.

  * Seirbhís athnuachana ar an lá céanna. Is féidir na coinní seo a chur in áirithe 3 lá roimh ré. 
  * Seirbhís athnuachana 4 lá. Is féidir na coinní seo a chur in áirithe 3 seachtaine roimh ré. 
  * Seirbhís athnuachana 5 lá (Londain amháin). Is féidir na coinní seo a chur in áirithe 3 seachtaine roimh ré. 

##  Athnuachaintí gasta agus doiciméid taistil éigeandála

###  Athnuachaintí gasta

Tá Seirbhís Athnuachana Gasta ar fáil in Oifig na bPasanna Bhaile Átha Cliath
do dhaoine fásta agus leanaí atá ag athnuachan a bpas agus atá ag taisteal i
gceann níos lú ná 3 lá oibre. Is féidir leat coinne a dhéanamh don tSeirbhís
Athnuachana Gasta ag pasappointments.ie.

###  Doiciméid taistil éigeandála

I gcásanna fíoréigeandála, is féidir leis an oifigeach dualgais sa Roinn
Gnóthaí Eachtracha doiciméad taistil éigeandála a bhfuil bailíocht theoranta
aige a eisiúint. Seo a leanas samplaí d'éigeandálaí den sórt sin:

  * Cásanna anacair shuntasaigh ar nós básanna nó sochraidí gar ghaol thar lear 
  * Cúram leighis práinneach thar lear 

Ní féidir doiciméad taistil éigeandála a eisiúint do mhionaoisigh (ach amháin
in imthosca an-teoranta), d'iarratasóirí céaduaire nó i gcásanna nach
mbaineann éigeandáil leighis nó méala teaghlaigh leo.

Féadfaidh ambasáidí nó consalachtaí Éireannacha doiciméid taistil éigeandála a
eisiúint freisin, chun [ pas ionad a fháil ar phas a cailleadh nó a goideadh
](/ga/travel-and-recreation/passports/replacing-a-lost-or-stolen-irish-
passport/) thar lear.

##  Doiciméid bhreise a d'fhéadfadh a bheith ag teastáil uait

###  Athrú ainm

Más mian leat an t-ainm ar do phas a athrú chuig d'ainm pósta, ní mór duit do
dheimhniú pósta shibhialta nó do dheimhniú páirtnéireachta sibhialta a chur
isteach.

Má eisíodh do phas roimhe seo i d'ainm pósta agus más mian leat do phas nua a
eisiúint i d'ainm réamhphósta ní mór duit do dheimhniú breithe agus d'ordú
cúirte idirscartha bhreithiúnaigh, do chomhaontú idirscartha nó d'fhoraithne
colscartha a chur isteach. Seachas sin, beidh ort 2 dhoiciméad oifigiúla a
chur isteach a léiríonn go raibh d'ainm réamhphósta á úsáid agat ar feadh 2
bhliain.

Má d'athraigh tú d'ainm ar chúis eile, beidh ort fianaise dhoiciméadach a chur
isteach go bhfuil an t-ainm á úsáid agat ar feadh 2 bhliain ar a laghad.

Má aithnítear tú leis an leagan Gaeilge de d'ainm ach mura bhfuil cruthúnas
agat ar úsáid 2 bhliain, is féidir glacadh le cruthúnas ar úsáid 6 mhí ar a
laghad. Má ghlactar leis an gcruthúnas ar úsáid 6 mhí, cuirfear leagan Béarla
de d'ainm ar an bpas freisin.

Mura bhfuil do chuid doiciméad i mBéarla ní mór duit leagan Béarla deimhnithe
a sholáthar freisin, iad aistrithe ag [ aistritheoir cláraithe
](https://www.translatorsassociation.ie/) .

###  Aithint inscne

Is féidir leat iarratas a dhéanamh i do rogha inscne má tá Deimhniú um Aithint
Inscne faighte agat ón Roinn Coimirce Sóisialaí. Beidh ort do Dheimhniú um
Aithint Inscne agus do dheimhniú breithe a chur isteach mar ath-eisiúint i
ndiaidh aitheantas inscne. Ní mór duit fianaise dhoiciméadach a sholáthar
freisin go bhfuil tú ag úsáid an ainm go leanúnach ar feadh 2 bhliain ar a
laghad.

##  Teagmhálacha Úsáídeacha

Is féidir leat teagmháil a dhéanamh leis an tSeirbhís Pasanna ar an nguthán nó
tríd an idirlíon. Is féidir leat coinne a dhéanamh freisin chun d'iarratas ar
phas a chur isteach go pearsanta.

**Oifig na bPasanna**

Teach Knockmaun

42-47 Sráid an Mhóta Íochtarach

Baile Átha Cliath

2D02 TN83

Éire

**Uaireanta Oscail te: 9:00rn - 4:30in, Luan-Aoine**

**Teil: +353 (0) 1 671 1633**

**Leathanach baile:** https://www.dfa.ie/passports-citizenship/

_**Dáta an Leasaithe Deireanaigh:** 29 Aibreán 2024 _

[
](https://facebook.com/sharer/sharer.php?u=https://www.citizensinformation.ie/ga/travel-
and-recreation/passports/renewing-an-irish-
passport/?utm_source=sharebutton_facebook) [
](https://twitter.com/intent/tweet/?text=Pas%20%C3%89ireannach%20a%20athnuachan%20mar%20Dhuine%20F%C3%A1sta&url=https://www.citizensinformation.ie/ga/travel-
and-recreation/passports/renewing-an-irish-
passport/?utm_source=sharebutton_twitter) [
](whatsapp://send?text=https://www.citizensinformation.ie/ga/travel-and-
recreation/passports/renewing-an-irish-
passport/?utm_source=sharebutton_whatsapp) [
](mailto:?subject=Pas%20%C3%89ireannach%20a%20athnuachan%20mar%20Dhuine%20F%C3%A1sta&body=https://www.citizensinformation.ie/ga/travel-
and-recreation/passports/renewing-an-irish-
passport/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Conas iarratas a dhéanamh ar do chéad phas Éireannach mar dhuine fásta_ ](/ga/travel-and-recreation/passports/applying-for-or-renewing-an-irish-passport/)

Deanann an cáípéis seo cur síos ar conas iarratas a dhéanamh ar do chéad Phas
Éireannach, go háirithe dóibh siúd a bhfuil cónaí orthu taobh amuigh d'Éirinn.

  * [ _Pas Éireannach do linbh a athnuachan_ ](/ga/travel-and-recreation/passports/renewing-your-childs-irish-passport/)

Faisnéis faoi conas athnuachan go dtí seo ar feadh 18 mbliana

  * [ _Pasanna Éireannacha - forbhreathnú_ ](/ga/travel-and-recreation/passports/irish-passports-an-overview/)

Cé atá in ann iarratas a dhéanamh ar phas Éireannach? Cén áit ar féidir le
sealbhóirí pas Éireannacha taisteal? Freagraíonn ár gcáipéis forbhreathnaithe
do cheisteanna.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

