English  | **Gaeilge**

**Anseo atá tú:** [ Baile ](/ga/) > [ Fostaíocht ](/ga/employment/) > [ Cearta
agus Coinníollacha Oibre ](/ga/employment/employment-rights-and-conditions/) >
[ Saoire agus laethanta saoire ](/ga/employment/employment-rights-and-
conditions/leave-and-holidays/) > Saoire eile ó fhostaíocht

#  Saoire eile ó fhostaíocht

  * Am saor a thógáil ón obair 
  * Saoire force majeure 
  * Conas iarratas a dhéanamh ar shaoireforce majeure 
  * Saoire le haghaidh cúram leighis 
  * Saoire atruach 
  * Seirbhís ar ghiúiré 
  * Sos gairme nó saoire staidéir 
  * Conas gearán a dhéanamh 
  * Tuilleadh eolais 

##  Am saor a thógáil ón obair

Is féidir le fostaithe cineálacha éagsúla saoire nó ‘am saor’ a ghlacadh ón
obair, mar shampla:

  * Má tá géarchéim teaghlaigh agat (cosúil le leanbh nó duine den teaghlach a éiríonn tinn gan choinne) 
  * Má ghlaoitear ort le haghaidh seirbhíse ar ghiúiré 
  * Más mian leat saoire staidéir nó sos gairme a ghlacadh 

I gcásanna áirithe, bíonn i dteideal saoire le pá a bheith agat agus i
gcásanna eile ní bhíonn.

B’fhéidir gur mhaith leat léamh freisin faoi chineálacha saoire reachtúla ón
obair, lena n-áirítear:

  * Saoire bhliantúil 
  * Saoirí poiblí 
  * Saoire bhreoiteachta 
  * Saoire mháithreachais 
  * Saoire atharthachta 
  * Saoire uchtaíoch 
  * Saoire chúramóra 
  * Saoire thuismitheora 
  * Saoire do thuismitheoirí 

##  Saoire force majeure

Má tharlaíonn géarchéim i do theaghlach, tá an ceart chun am teoranta saor ón
obair a ghlacadh Tugtar force majeure saoire air seo.

D’fhéadfadh go mbeadh ort saoire force majeure a ghlacadh ar chúis phráinneach
teaghlaigh, cosúil le gortú gan choinne nó breoiteacht do ‘dhuine
muinteartha’.

Áirítear le _duine muinteartha :_

  * Do leanbh (leanbh uchtaithe san áireamh) 
  * D’fhear céile, do bhean chéile nó do pháirtí 
  * Do thuismitheoir nó do sheantuismitheoir 
  * Do dheartháir nó do dheirfiúr 
  * Duine a bhfuil dualgas cúraim ort ina leith (mar shampla, má tá tú ag gníomhú in ionad tuismitheora, ar a dtugtar freisin loco parentis) 
  * Duine a bhfuil gaol ‘cleithiúnaí baile’ agat leis (ciallaíonn sé seo go mbraitheann an duine ort chun socruithe a dhéanamh dá gcúram) 
  * Daoine d’aon aicme eile (más ann dóibh) de réir mar a fhorordófar 

Má fuair duine muinteartha bás, níl tú i dteideal saoire force majeure. Ina
áit sin, b’fhéidir go mbeifeá in ann ‘saoire atruach’ a ghlacadh – léigh
tuilleadh faoi shaoire atruach thíos.

###  Saoire force majeure a ghlacadh

De réir an dlí, tá tú i dteideal suas le 3 lá saoire force majeure a ghlacadh
in aon tréimhse de 12 mhí, nó 5 lá i dtréimhse 36 mí. Ag brath ar d’fhostóir
agus ar do chonradh fostaíochta, b’fhéidir go mbeifeá in ann níos mó ná seo a
ghlacadh.

Tá tú i dteideal íocaíocht a fháil fad is atá tú ar shaoire reachtúil force
majeure. Má cheadaíonn d’fhostóir duit saoire force majeure breise a ghlacadh,
ba cheart duit seiceáil an n-íoctar é.

Ní féidir leat a bheith dífhostaithe go héagórach de bharr saoire force
majeure a ghlacadh, nó de bharr iarraidh air é a ghlacadh.

Tá do chearta chun saoire force majeure leagtha amach sna hAchtanna um Shaoire
do Thuismitheoirí 1998 agus 2019.

##  Conas iarratas a dhéanamh ar shaoireforce majeure

Ní mór do d’fhostóir taifid a choinneáil ar gach saoire force majeure a
ghlacann fostaithe.

Caithfidh tú a rá le d’fhostóir a luaithe is féidir go gcaithfidh tú saoire
force majeure a ghlacadh. Ansin, díreach tar éis duit filleadh ar an obair,
caithfidh tú d’iarratas a dhéanamh i **scríbhinn** chuig d’fhostóir.

Ba cheart go n-áireofaí an méid seo a leanas ar d’iarratas i scríbhinn:

  * D’ainm 
  * D’uimhir PSP 
  * Ainm agus seoladh an fhostóra 
  * Dáta(í) ar ghlac tú saoire force majeure agus na cúiseanna leis 
  * Do chaidreamh leis an duine a gortaíodh nó a bhí tinn 

Mar mhalairt air sin, d’fhéadfadh go mbeadh ‘foirm force majeure’ ar leith ag
d’fhostóir a theastaíonn uaidh nó uaithi go líonfá isteach.

D’fhéadfadh go n-éileodh do chonradh fostaíochta freisin teastas leighis a
sholáthar mar chruthúnas ar an tinneas nó gortú tobann (is féidir leat é seo a
iarraidh ar an dochtúir).

##  Saoire le haghaidh cúram leighis

Is féidir leat 5 lá saoire gan phá a ghlacadh in aon 12 mhí as a chéile más gá
duit am saor ón obair a ghlacadh chun déileáil le cúram leighis throm do:

● Leanbh (leanbh uchtaithe san áireamh)

● Céile nó páirtí sibhialta

● Comhchónaitheoir

● Tuismitheoir nó seantuismitheoir

● Deartháir nó deirfiúr

● Páirtí tí (aon duine eile dóibh siúd atá liostaithe thuas a chónaíonn sa
teach céanna leatsa)

Níl aon íosmhéid seirbhís ag teastáil uait le d’fhostóir agus ní gá duit fógra
a thabhairt dóibh chun an tsaoire a ghlacadh i gcúinsí éigeandála.

##  Saoire atruach

Má fhaigheann duine muinteartha bás, seans go mbeidh tú in ann saoire atruach
a ghlacadh. Braitheann sé seo ar:

  * Do chonradh fostaíochta 
  * An nós agus an cleachtas laistigh de d’ionad oibre 
  * Rogha d’fhostóra. 

Ba cheart duit seiceáil le d’fhostóir faoina bhfuil tú i dteideal.

B’fhéidir gur mhaith leat rochtain a fháil ar chuid de na seirbhísí
comhairleoireachta agus tacaíochta méala atá ar fáil. Nó, is féidir leat
faisnéis maidir le méala agus brón san ionad oibre a fháil ar shuíomh gréasáin
Fhondúireacht Ospíse na hÉireann.

##  Seirbhís ar ghiúiré

Má ghlaoitear ort chun seirbhíse ar ghiúiré, go ginearálta ní mór duit
freastal. Ní mór am saor a thabhairt d’fhostaithe (lena n-áirítear printísigh)
a nglaofar orthu le haghaidh seirbhíse giúiré chun freastal ar an gcúirt. Tá
sé seo leagtha amach in Acht na nGiúiréithe 1976.

Tá sé de cheart agat a bheith íoctha nuair a ghlaoitear ort le haghaidh
seirbhíse ar ghiúiré.

Mar an gcéanna, níor cheart go gcaillfeá aon cheart fostaíochta eile (mar
shampla, ní chuireann aon am a chaitheann tú ar sheirbhís ghiúiré isteach ar
do theidlíocht do shaoire bhliantúil).

##  Sos gairme nó saoire staidéir

Níl ceart uathoibríoch agat saoire gan phá a ghlacadh ón obair, ar nós sos
gairme nó saoire staidéir. Mar sin féin, ba cheart duit do chonradh
fostaíochta a sheiceáil, mar go gceadaíonn roinnt fostóirí é seo.

Mura bhfuil faisnéis i do chonradh ar shosanna gairme nó ar shaoire staidéir a
ghlacadh, b’fhéidir go mbeifeá in ann dul i mbun caibidlíochta le d’fhostóir.

Ba chóir do d’fhostóir aon iarratas ar shos gairme nó ar shaoire staidéir a
mheas ar bhonn cás ar chás.

Faigh tuilleadh eolais faoi shaoire gan phá a ghlacadh ó Sheirbhís Faisnéise
agus Custaiméara an Choimisiúin um Chaidreamh san Áit Oibre.

##  Conas gearán a dhéanamh

Mura n-aontaíonn tú féin agus d’fhostóir faoi shaoire (mar shampla, má tá
díospóid agat faoi do theidlíocht ar shaoire force majeure), is féidir leat
gearán foirmiúil a dhéanamh leis an gCoimisiún um Chaidreamh san Áit Oibre
(WRC). Ní mór duit úsáid a bhaint as an bhfoirm ghearáin ar líne. Ní mór gach
gearán a dhéanamh laistigh de 6 mhí ón am ar tharla an t-aighneas.

Féadfar an teorainn ama a shíneadh ar feadh 6 mhí eile más féidir leat a
thaispeáint go raibh ‘cúis réasúnach’ leis an moill.

Léigh tuilleadh faoi conas gearán a dhéanamh, lena n-áirítear sonraí ar
phróiseas breithnithe an WRC.

##  Tuilleadh eolais

Faigh tuilleadh eolais ar na cineálacha saoire ón obair ó Sheirbhís Faisnéise
agus Custaiméara an Choimisiúin um Chaidreamh san Áit Oibre

###  Coimisiúin um Chaidreamh san Áit Oibre

Bóthar Uí Bhriain  
Ceatharlach  
R93 E920

**Uaireanta Oscailte:** Luan go hAoine 9.30rn go 1in, 2in go 5in

**Teil:** (059) 917 8990

**Lóghlao:** 0818 80 80 90

**Láithreán Gréasáin:** [ https://www.workplacerelations.ie/en/
](https://www.workplacerelations.ie/en/)

_**Dáta an Leasaithe Deireanaigh:** 20 Meán Fómhair 2023 _

[
](https://facebook.com/sharer/sharer.php?u=https://www.citizensinformation.ie/ga/employment/employment-
rights-and-conditions/leave-and-holidays/types-of-leave-from-
work/?utm_source=sharebutton_facebook) [
](https://twitter.com/intent/tweet/?text=Saoire%20eile%20%C3%B3%20fhosta%C3%ADocht&url=https://www.citizensinformation.ie/ga/employment/employment-
rights-and-conditions/leave-and-holidays/types-of-leave-from-
work/?utm_source=sharebutton_twitter) [
](whatsapp://send?text=https://www.citizensinformation.ie/ga/employment/employment-
rights-and-conditions/leave-and-holidays/types-of-leave-from-
work/?utm_source=sharebutton_whatsapp) [
](mailto:?subject=Saoire%20eile%20%C3%B3%20fhosta%C3%ADocht&body=https://www.citizensinformation.ie/ga/employment/employment-
rights-and-conditions/leave-and-holidays/types-of-leave-from-
work/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Bileog Oibre: Íocaíocht Teaghlaigh Aontuismitheora agus ioncam ón obair_ ](/ga/social-welfare/irish-social-welfare-system/case-studies-checklists/worksheet-one-parent-family-payment-and-income-from-work/)

Léiríonn an bhileog oibre seo an éifeacht a bhíonn ag ioncam ó obair ar
d’Íocaíocht Teaghlaigh Aontuismitheora.

  * [ _Cás staidéar: saoire force majeure_ ](/ga/employment/employment-rights-and-conditions/leave-and-holidays/case-study-force-majeure-leave/)

Samplaí iad seo de dhá iarratas éagsúla i gcomhair saoire force majeure agus
nár ceadaíodh ach ceann amháin acu. Diúltaíodh don dara iarratas toisc nach
raibh aon teidlíocht ann faoin Acht um Shaoire do Thuismitheoirí 1998.

  * [ _Taifid a choimeád ar am oibre agus sos_ ](/ga/employment/employment-rights-and-conditions/hours-of-work/employment-working-time-records/)

Cuireann an doiciméad seo síos ar na dualgais dhlithiúla ar fhostóirí taifid
mhionsonraithe a choinneáil ar an am a dtosáionn agus a gcríochnaíonn
fostaithe, na huaireanta a oibríonn na fostaithe agus aon scor a thóagann
siad.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

