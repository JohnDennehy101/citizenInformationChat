English  | **Gaeilge**

**Anseo atá tú:** [ Baile ](/ga/) > [ Teaghlach agus Caidrimh ](/ga/birth-
family-relationships/) > [ Fadhbanna pósta agus caidrimh eile ](/ga/birth-
family-relationships/problems-in-marriages-and-other-relationships/) > Cearta
maoine agus cliseadh ar chaidreamh

#  Cearta maoine agus cliseadh ar chaidreamh

  * Réamhrá 
  * Do chearta réadmhaoine má tá tú pósta 
  * Do chearta réadmhaoine mura bhfuil tú pósta 
  * Comhairle dlí a fháil 

##  Réamhrá

###  An Bord um Chúnamh Dlíthiúil

Sráid an Chalaidh  
Cathair Saidhbhín  
Ciarraí  
V23 RD36  
Éire

**Teil:** 066 947 1000

**Lóghlao:** 0818 615 200

**Láithreán Gréasáin:** [ http://www.legalaidboard.ie
](http://www.legalaidboard.ie)

**R-phost:** [ info@legalaidboard.ie ](mailto:info@legalaidboard.ie)

##  Do chearta réadmhaoine má tá tú pósta

Má ceannaíodh an teach agus má tá d’ainm agus ainm do chéile luaite ar na
gníomhais teidil, is comhúinéirí sibh. Tugtar comhthionóntacht air seo
freisin. Sa chás seo, is féidir leat féin agus do pháirtnéir aontú leis an
méid seo a leanas a dhéanamh:

•An réadmhaoin a dhíol agus na fáltais (an t-airgead) a roinnt eadraibh i
ndiaidh gur íocadh aon chuid den mhorgáiste atá le híoc go fóill

•Sciar do pháirtnéara den réadmhaoin ‘a cheannach amach’ chun go ndéanfar an
t-úinéir aonair díot. Má tá morgáiste á íoc ar an áit chónaithe, beidh ar an
mbanc aontú leis.

Is tábhachtach a chuimhneamh, má ghlac tú morgáiste le do chéile nó páirtnéir,
go mbíonn an bheirt agaibh faoi chomhdhliteanas na híocaíochtaí morgáiste a
íoc. Fiú má chuireann do chéile stop le hiad a íoc, tá tú freagrach go fóill
as an tsuim iomlán.

Is féidir le hidirghabháil teaghlaighcabhrú leat aontú a dhéanamh le conas a
bhainistíonn tú do ghnóthaí nuair a chliseann bhur bpósadh, roinnt bhur
sócmhainní san áireamh.

Ní gá gurb úinéir dlíthiúil (tá d’ainm ar na gníomhais teidil) an teaghlaigh
tú féin chun go mbíonn ceart dlíthiúil agat i leith na réadmhaoine i ndiaidh
go gcliseann ar phósadh. Braitheann gach rud ar na fíricí a bhaineann leis an
gcás. Beidh ceisteanna cosúil le ranníocaíocht gach duine (ranníocaíocht
airgeadais agus ranníocaíochtaí eile) le teach an teaghlaigh an-tábhachtach.

Ní féidir leat teach an teaghlaigh a dhíol, morgáiste a fháil dó, é a ligean
ar léas nó é a aistriú gan toiliú (cead) a fháil ó do chéile. Leagtar seo
amach san Acht um Chaomhnú Áras an Teaghlaigh, 1976, arna leasú ag an Acht um
an Dlí Teaghlaigh, 1995. Cuirtear a mhacasamhail de chosaint ar fáil d’áit
chónaithe chomhroinnte páirtnéirí sibhialta sa reachtaíocht um páirtnéireacht
shibhialta. Ní bhaineann na forálacha seo le lánúineacha comhchónaithe.

###  Ordú coigeartaithe réadmhaoine

Má tá tú pósta agus má tá iarratas á dhéanamh agat ar idirscaradh breithiúnach
nó ar cholscaradh, agus mura féidir leat comhaontú leis an méid a dhéanfar
leis an teach, déanfaidh an chúirt ordú coigeartaithe réadmhaoine. Tarlaíonn
seo nuair a dhéanann an chúirt cinneadh faoin méid a dhéanfar leis an
réadmhaoin.

Déanfaidh an chúirt breithniú ar réimse tosca sula ndéanfar ordú coigeartaithe
réadmhaoine, ina gcuimseofar do riachtanais airgeadais agus chóiríochta. Ag
brath ar na tosca seo, déanfaidh an chúirt cinneadh faoi cén sócmhainní (nó
céatadán de na sócmhainní) ar cheart duit féin agus do chéile a fháil.

###  Comhaontuithe réamhphósta

Comhaontú é comhaontú réamhphósta (ar a dtugtar comhaontú roimh phósadh
freisin) idir beirt daoine a bheartaíonn a chéile a phósadh. Baineann sé le
réadmhaoin, cothabháil agus socruithe coimeádta i gcás cliseadh pósta.

Caithfidh cúirt a chinntiú go dtugtar an aire cheart do chéilí agus do leanaí
nuair a chliseann ar phósadh. Níl comhaontú réamhphósta ina cheangal dlí, ach
is féidir leis feidhmiú mar threoir do na cúirteanna maidir leis an méid a bhí
ar intinn ag na páirtithe ag tosach an phósta i gcásanna idirscartha
bhreithiúnaigh agus colscartha.

##  Do chearta réadmhaoine mura bhfuil tú pósta

Má tá sibh ag comhchónaí (ag cónaí le chéile ach níl sibh pósta) agus má
chliseann ar bhur gcaidreamh, is ag an duine a bhfuil an ceart dlíthiúil i
leith na háite cónaithe acu a bheidh an úinéireacht ar theach an teaghlaigh.
D’fhéadfadh duine amháin díobh, nó an bheirt agaibh a bheith i gceist leis
seo.

###  Níl tú pósta ach tá d’ainm ar na gníomhais teidil

Má tá bhur n-ainmneacha ar na gníomhais teidil, úinéirí dlíthiúla na
réadmhaoine atá ionaibh beirt. Tá oraibh cinntí a dhéanamh le chéile maidir
leis an méid a dhéanfar leis an réadmhaoin.

Mura féidir libh comhaontú a dhéanamh, is féidir libh iarratas a dhéanamh ar
an gcúirt go ndíolfar an réadmhaoin agus go ndéanfar na fáltais a roinnt, nó
beifear in ann ordú a lorg a dhéanann an réadmhaoin a bhriseadh suas. Cheadódh
seo do gach páirtí cinneadh a dhéanamh faoin méid a dhéanfar lena sciar.
D’fhéadfaí seo a dhéanamh nuair a bhíonn go leor talún bainteach le teach an
teaghlaigh, nó má tá breis agus áit chónaithe amháin ann.

###  Níl d’ainm ar na gníomhais teidil ach rinne tú ranníocaíochtaí leis an
teach a cheannach

Cibé acu má tá nó mura bhfuil tú pósta, mura bhfuil d’ainm ar ghníomhais
teidil an tí, b’fhéidir go mbeidh tú in ann a thaispeáint go fóill go bhfuil
roinnt cearta úinéireachta agat maidir leis an teach.

Bunaítear na cearta seo ar an gcaoi go mb’fhéidir go ndearna tú ranníocaíocht
(cibé acu go díreach nó go hindíreach) le praghas ceannaigh an tí agus é ar
intinn agat sciar a fháil d’úinéireacht an tí. De ghnáth, más féidir leat a
thaispeáint go ndearna tú ranníocaíocht le praghas ceannaigh an tí, beidh tú i
dteideal sciar a fháil den teach atá comhionann le méid do ranníocaíochta.

Mar shampla, má d’íoc tú leath an mhorgáiste (agus más ionann an morgáiste
agus 90% den phraghas ceannaigh), b’fhéidir go mbeidh tú i dteideal thart ar
45% d’úinéireacht na réadmhaoine a fháil.

###  An tAcht um Páirtnéireacht Shibhialta agus um Chearta agus Oibleagáidí
Áirithe de chuid Comhchónaitheoirí, 2010

Leagtar amach san Acht um Páirtnéireacht Shibhialta agus um Chearta agus
Oibleagáidí Áirithe de chuid Comhchónaitheoirí, 2010 cearta agus cosaintí
dlíthiúla áirithe a bhíonn ag lánúineacha comhchónaithe, a d’fhéadfadh ceadú
duit sásamh a lorg sna cúirteanna. Chun cáiliú d’orduithe sásaimh, cosúil le
hordú coigeartaithe réadmhaoine, caithfidh gur chónaigh lánúineacha
comhchónaithe gan leanaí le chéile i gcaidreamh tiomanta agus collaí ar feadh
5 bliana. Má tá leanaí agaibh, is í an tréimhse seo 2 bhliain.

Ní dhéanfaidh cúirt an t-ordú sin ach má bíonn sé sásta go raibh páirtnéir
amháin ag brath ar an bpáirtnéir comháitrithe eile ó thaobh cúrsaí airgeadais
de.

###  Comhaontuithe comhchónaithe

Foráiltear san Acht freisin gur féidir le lánúineacha “comhaontú
comhchónaithe" a iontráil chun bhur leasanna airgeadais a leagan amach agus
chun cinneadh a dhéanamh faoin méid a dhéanfar le sócmhainní áirithe, cosúil
le réadmhaoin, dá dtiocfadh deireadh le bhur gcaidreamh.

Is féidir le comhaontú comháitritheora rudaí a dhéanamh níos neamhchasta i
gcás cliste. Is féidir le cúirt comhaontú comháitritheora a athrú (gnéithe de
a athrú) nó a chur i leataobh faoi chúinsí eisceachtúla ina ndéanfaí éagóir
thromchúiseach dá gcuirfí i bhfeidhm é.

###  Cad a tharlóidh má bhíonn leanaí bainteach?

Má bhíonn leanaí bainteach, is féidir le cliseadh ar chaidreamh saol duine a
athrú. Caithfear é a láimhseáil go híogair lena chinntiú go dtugtar tús áite
do shárleasanna na leanaí.

Má bhíonn lánúin phósta le leanaí ag scaradh óna chéile, is minic go mbeidh
cead ag an duine a thugann aire do na leanaí an chuid is mó den am fanacht i
dteach an teaghlaigh go dtí go mbaineann an leanbh is óige 18 mbliana d’aois
amach (nó 23 bliain d’aois má tá siad in oideachas lánaimseartha).

Tugtar cosaint do leanaí cleithiúnacha páirtnéirí sibhialta ar an gcaoi
chéanna faoin Acht um Leanaí agus Cóngais Teaghlaigh, 2015.

Mura féidir leis na tuismitheoirí comhaontú faoi cé leis a gcónóidh an leanbh,
is féidir leis an gcúirt orduithe a dhéanamh maidir le coimeád agus rochtain.

##  Comhairle dlí a fháil

Is tábhachtach comhairle ghairmiúil dlí a fháil sula ndéanann tú aon chinntí
maidir le réadmhaoin agus sócmhainní eile.

Is féidir le táillí aturnaetha a bheith an-éagsúil, mar sin, moltar duit an
margadh is fearr a chuardach agus roinnt luachana a fháil sula ndéanann tú
cinneadh faoi cén t-aturnae ba mhaith leat a úsáid. Is féidir leat teacht ar
shonraí teagmhála d’aturnaetha a fháil ar láithreán gréasáin an Dlí-Chumainn.

Is féidir leat teagmháil a dhéanamh leis an ionad dlí is gaire duit chun
teacht ar eolas ar Chúnamh Dlí. Má tá tú incháilithe do chúnamh agus comhairle
dlí a fháil ón mBord um Chúnamh Dlíthiúil, beidh ort ranníocaíocht a íoc i
dtreo na gcostas.

Eagraíocht neamhspleách dheonach iad Ionaid Comhairle Dlí Saor in Aisce
(ICDSAanna) a oibríonn líonra de chlinicí comhairle dlí ar fud na tíre. Tá na
clinicí seo faoi rún, saor in aisce agus ar oscailt do chách. Déan teagmháil
leis an Ionad um Fhaisnéis do Shaoránaigh is gaire duit chun teacht ar
fhaisnéis ar sheirbhísí ICDSA i do cheantar. Cuireann ICDS líne eolais agus
atreoraithe ar fáil freisin i rith uaireanta oifige chun teacht ar eolas
bunúsach faoin dlí.

SharedAddress for Legal Aid Board : ID a434c22a731

###  Ionad Comhairle Dlí Saor in Aisce

85/86 Sráid Dorset Uachtarach  
Dublin 1  
D01 P9Y3  
Eire

**Teil:** +353 (0)1 906 1010

**Láithreán Gréasáin:** [ http://www.flac.ie ](http://www.flac.ie)

**Téigh i dteagmháil linn:** [ https://www.flac.ie/contact/
](https://www.flac.ie/contact/)

_**Dáta an Leasaithe Deireanaigh:** 5 Deireadh Fómhair 2021 _

[
](https://facebook.com/sharer/sharer.php?u=https://www.citizensinformation.ie/ga/birth-
family-relationships/problems-in-marriages-and-other-relationships/property-
rights-and-the-breakdown-of-a-cohabiting-
relationship/?utm_source=sharebutton_facebook) [
](https://twitter.com/intent/tweet/?text=Cearta%20maoine%20agus%20cliseadh%20ar%20chaidreamh&url=https://www.citizensinformation.ie/ga/birth-
family-relationships/problems-in-marriages-and-other-relationships/property-
rights-and-the-breakdown-of-a-cohabiting-
relationship/?utm_source=sharebutton_twitter) [
](whatsapp://send?text=https://www.citizensinformation.ie/ga/birth-family-
relationships/problems-in-marriages-and-other-relationships/property-rights-
and-the-breakdown-of-a-cohabiting-
relationship/?utm_source=sharebutton_whatsapp) [
](mailto:?subject=Cearta%20maoine%20agus%20cliseadh%20ar%20chaidreamh&body=https://www.citizensinformation.ie/ga/birth-
family-relationships/problems-in-marriages-and-other-relationships/property-
rights-and-the-breakdown-of-a-cohabiting-
relationship/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Cearta réadmhaoine lánúineacha comhchónaithe_ ](/ga/birth-family-relationships/cohabiting-couples/property-rights-cohabiting-couples/)

Mínítear ar an leathanach seo cearta réadmhaoine lánúineacha comhchónaithe,
mar shampla, maidir le háit chónaithe a cheannach le chéile, comhaontú
comhchónaithe a dhéanamh, iarratas a dhéanamh ar thithíocht údaráis áitiúil,
agus comhairle dlí a fháil.

  * [ _Cliseadh pósta nó caidrimh_ ](/ga/birth-family-relationships/breakdown-of-a-marriage-or-relationship/)

Is próiseas deacair agus trámach atá i gcliseadh pósta nó caidrimh. Déanann an
doiciméad seo cur síos ar na saincheisteanna éagsúla a d’fhéadfadh a bheith i
gceist.

  * [ _Coimeád leanaí tar éis cliseadh caidrimh_ ](/ga/birth-family-relationships/cohabiting-couples/coimead-leanai-lanuineacha-in-aontios-ceileachais/)

Nuair a scarann tuismitheoirí linbh agus nuair nach féidir leo teacht ar aontú
maidir le cén duine acu ar cheart coimeád an linbh a bheith acu, cinnfidh an
chúirt. Faigh tuilleadh eolais faoin dlí maidir le coimeád leanaí ó chaidrimh
neamhphósta.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

