English  | **Gaeilge**

**Anseo atá tú:** [ Baile ](/ga/) > [ Rialtas in Éirinn ](/ga/government-in-
ireland/) > [ Rialtas Náisiúnta na hÉireann ](/ga/government-in-ireland/how-
government-works/) > [ Rialtas na hÉireann ](/ga/government-in-ireland/how-
government-works/national-government/) > Rialtas na hÉireann

#  Rialtas na hÉireann

  * Eolas 
  * Conas a chruthaítear an Rialtas 
  * An Taoiseach 
  * An Tánaiste 
  * Príomh-Aoire an Rialtais 
  * Eolas breise 

##  Eolas

Is é an Rialtas an grúpa airí sinsearacha atá freagrach as cumhacht
feidhmiúcháin an Stáit. Ciallaíonn seo go bhfuil an Rialtas freagrach as
éifeacht a thabhairt do dhlíthe. Is féidir leat féachaint ar an liosta Airí
Rialtais reatha.

Áirítear le cumhacht feidhmiúcháin an chumhacht chun tabhairt faoi dhlíthe nó
dlíthe a fhorghníomhú le cúnamh ón státseirbhís, an fórsa póilíneachta agus an
t-arm. Is é ceann an Rialtais an Taoiseach, atá ainmnithe ag an Dáil.
Ainmníonn an Taoiseach Tánaiste agus comh-aireacht airí chun freagracht a
ghlacadh as na ranna rialtais.

Déanann an Rialtas cinneadh faoi cheisteanna móra beartais agus tugann sé faoi
roinnt feidhmeanna éagsúla agus tábhachtacha.

##  Conas a chruthaítear an Rialtas

Déanann an Dáil (parlaimint na hÉireann) an Taoiseach a thoghadh i ndiaidh
olltoghcháin. Is gnách gurb é an Taoiseach ceannasaí an pháirtí is mó sa Dáil.
Mura bhfuil tromlach TDanna (baill na Dála) ag aon pháirtí amháin, is féidir
le roinnt páirtithe teacht le chéile chun comhrialtas a chruthú.

Ainmníonn an Taoiseach Tánaiste ansin agus comh-aireacht airí chun ceannas a
ghlacadh as na ranna rialtais.

B’fhéidir go mbeidh ar an Taoiseach gníomhach (Taoiseach an iar-Rialtais)
iarraidh ar an Uachtarán an Dáil a lánscor agus olltoghchán eile a ghairm mura
féidir aon Rialtas a chruthú.

###  Comhdhéanamh an Rialtais

Leagtar amach in Airteagal 28 de Bhunreacht na hÉireann comhdhéanamh an
Rialtais. Luaitear sa Bhunreacht nár cheart go mbeadh níos lú ná 7 gcomhalta
nó níos mó ná 15 chomhalta sa Rialtas.

Caithfidh comhaltaí an Rialtais a bheith ina gcomhaltaí de Dháil Éireann nó de
Sheanad Éireann. Ní féidir le breis agus 2 chomhalta de Sheanad Éireann a
cheapadh leis an Rialtas. Caithfidh an Taoiseach, an Tánaiste agus an tAire
Airgeadais a bheith ina gcomhaltaí de Dháil Éireann.

Is féidir leis an Taoiseach Airí Stáit a cheapadh freisin ar a dtugtar Airí
Sóisearacha. Ní comhaltaí féin na Comh-Aireachta iad ach cabhraíonn siad le
hairí Rialtais ina n-obair pharlaiminteach agus roinne.

Ina theannta sin, ceapann an Taoiseach Ard-Aighne chun comhairle a chur ar an
Rialtas ar shaincheisteanna dlíthiúla. Ní comhalta den Rialtas é an tArd-
Aighne ach freastalaíonn siad ar chruinnithe na Comh-Aireachta, de ghnáth.

###  Comhrialtais

Mura féidir le haon pháirtí tacaíocht thromlach chomhaltaí na Dála a fháil i
ndiaidh olltoghcháin, is féidir le 2 pháirtí nó níos mó comhaontú oibriú as
lámh a chéile.

Comhaontaíonn páirtithe an chomhrialtais ar cé a ainmneofar ina Thaoiseach. Is
é ceannasaí an pháirtí níos mó a bheidh sa Taoiseach, de ghnáth. Le blianta
beaga anuas, ainmníodh ceannasaí an pháirtí níos lú mar Thánaiste, de ghnáth.

Roinntear portfóiliónna na n-áirí ansin idir na páirtithe. Is gnách go
mbronntar líon níos mó portfóiliónna ar an bpáirtí níos mó. Déanann ceannasaí
gach páirtí an cinneadh faoi cén comhaltaí tofa den pháirtí a dtabharfar na
portfóiliónna siúd dóibh.

Beidh an comhrialtas i bhfeidhm dá fhad agus a thugann tromlach na Dála
tacaíocht dó. Más dealraitheach do pháirtithe an chomhrialtais nach féidir leo
comhaontú agus nach féidir leo oibriú le chéile a thuilleadh, is féidir leis
an Taoiseach a mholadh don Uachtarán an Dáil a lánscor.

##  An Taoiseach

Is é an Taoiseach ceann an Rialtais. Ciallaíonn Taoiseach ‘ceannasaí’ nó
‘ceannaire’, ach úsáidtear an focal Taoiseach nuair a bhítear ag trácht ar
cheann an rialtais in Éirinn.

Gníomhaíonn an Taoiseach mar chainéal cumarsáide idir an Rialtas agus an
tUachtarán. Cuireann siad comhairle ar an Uachtarán faoin Dáil a ghairm agus a
lánscor. Cuireann siad Billí (nó tograí don reachtaíocht) faoi bhráid an
Uachtaráin lena síniú chun gur féidir Achtanna a bhfuil éifeacht dhlíthiúil
leo a dhéanamh díobh. Ina theannta sin, coimeádann an Taoiseach an tUachtarán
ar an eolas, go ginearálta, ar cheisteanna beartais intíre agus idirnáisiúnta.

Is é an Taoiseach an pearsa ceannasach poiblí sa Rialtas agus gníomhaíonn
sé/sí freisin mar urlabhraí don Rialtas maidir le saincheisteanna beartais
móra agus déanann sé/sí cathaoirleacht ar chruinnithe na Comh-Aireachta.

Léiríonn siad spéis i ngnóthaí na Ranna Stát go léir agus cinntíonn siad go
ndéantar pleananna ranna a chomhordú. Cinntíonn siad go ndéanann na hairí
cinntí na Comh-Aireachta agus go dtuigeann na hairí na himpleachtaí go hiomlán
a bhíonn ag beartais éagsúla Rialtais.

Tá ról mór ag an Taoiseach freisin inár gcaidreamh le tíortha eachtracha.
Déanann siad ionadaíocht d’Éirinn thar lear agus casann siad go rialta le cinn
stáit eile an Aontais Eorpaigh chun cabhrú le beartas Eorpach a mhúnlú. Is é
ionadaí na hÉireann ar an gComhairle Eorpach.

Tá an Taoiseach agus na hairí go léir freagrach do Dháil Éireann. Cabhraíonn
Príomh-Aoire an Rialtais leis an Taoiseach lena d(h)ualgais.

##  An Tánaiste

Is é an Tánaiste an Leas-Taoiseach.

Gníomhaíonn siad in ionad an Taoisigh má tá an Taoiseach thar lear nó breoite.
Má fhaigheann an Taoiseach bás nó ma thagann éagumas buan air/uirthi, chuirfí
an Tánaiste ina (h)ionad go dtí gur ceapadh Taoiseach nua.

Is féidir le portfóilió aire a bheith ag an Tánaiste freisin, a chiallaíonn
gur féidir leo bheith ina aire freisin le Roinn Stáit.

Cosúil le comhaltaí eile an Rialtais, is féidir leis an Taoiseach an Tánaiste
a dhífhostú má cheapann siad go bhfuil cúis dhóthanach ann amhlaidh a
dhéanamh.

##  Príomh-Aoire an Rialtais

Is é Príomh-Aoire an Rialtais an tAire Stáit do Roinn an Taoisigh. Tá siad
freagrach as gnó an Rialtais i nDáil Éireann a eagrú agus a chomhordú.

Gníomhaíonn an Príomh-Aoire mar chainéal cumarsáide idir an Rialtas agus
páirtithe an fhreasúra.

Tá an Príomh-Aoire freagrach freisin as a chinntiú go bhfuil tromlach vótála
sa Dáil ag an Rialtas trína chinntiú go bhfreastalaíonn TDanna ar sheisiúin na
Dála nuair atá vóta á dhéanamh. Le TD a ordú freastal chun vóta a chaitheamh,
is féidir leis/léi ceangal aoireachta a eisiúint.

Má chaitheann TD Rialtais vótaí in aghaidh an Rialtais, féadfaidh siad an
ceangal aoireachta a chailleadh. Ciallaíonn seo go gcuirtear iad ar fionraí ón
bpáirtí. Is féidir leis an Taoiseach a cinneadh a dhéanamh ceangal aoireachta
TD a chur i bhfeidhm arís.

Tá feidhm ag an bPríomh-Aoire monatóireacht a dhéanamh ar an dul chun cinn a
rinne na ranna Rialtais chun reachtaíocht a ullmhú. Déanann siad socrú freisin
go ndéantar breithniú ar an reachtaíocht atá á breithniú agus á plé sa Dáil.

##  Eolas breise

Is féidir leat léamh faoin méid seo a leanas:

•An tUachtarán

•Olltoghcháin

•Rialtas áitiúil

Page edited: 3 March 2021

_**Dáta an Leasaithe Deireanaigh:** 3 Márta 2021 _

[
](https://facebook.com/sharer/sharer.php?u=https://www.citizensinformation.ie/ga/government-
in-ireland/how-government-works/national-government/government-of-
ireland/?utm_source=sharebutton_facebook) [
](https://twitter.com/intent/tweet/?text=Rialtas%20na%20h%C3%89ireann&url=https://www.citizensinformation.ie/ga/government-
in-ireland/how-government-works/national-government/government-of-
ireland/?utm_source=sharebutton_twitter) [
](whatsapp://send?text=https://www.citizensinformation.ie/ga/government-in-
ireland/how-government-works/national-government/government-of-
ireland/?utm_source=sharebutton_whatsapp) [
](mailto:?subject=Rialtas%20na%20h%C3%89ireann&body=https://www.citizensinformation.ie/ga/government-
in-ireland/how-government-works/national-government/government-of-
ireland/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Cearta cónaithe saoránaigh AE/LEE agus a dteaghlaigh in Éirinn_ ](/ga/moving-country/moving-to-ireland/rights-of-residence-in-ireland/residence-rights-eu-national/)

Tá an ceart ag náisiúnaigh an LEE taisteal go hÉirinn agus ní theastaíonn
ceadúnas cónaithe uathu chun fanacht anseo. Tá srianta áirithe, áfach, ar na
cearta seo - faigh tuilleadh eolais.

  * [ _Monatóireacht agus cóireáil ciontóirí gnéis in Éirinn_ ](/ga/justice/criminal-law/criminal-trial/sex-offenders-register/)

Ta eolas sa doiciméad seo faoi chóireáil agus faoi mhonatóireacht ciontóirí
gnéis in Éirinn. Cuimsíonn sé mionsonraí ar chlár na gciontóirí gnéis,
orduithe maoirseachta iar-scaoilte, orduithe ciontóirí gnéis agus an chaoi a
gcaitear le ciontóirí gnéis sa phríosún.

  * [ _Returning to Ireland from the United States of America_ ](/ga/returning-to-ireland/country-specific-information/returning-to-ireland-from-the-united-states-of-america/)

This page has information on housing, taxes, and social welfare that will help
you plan your return to Ireland from the United States. Find out what you can
do before and after you arrive in Ireland.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

