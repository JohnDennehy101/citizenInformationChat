English  | **Gaeilge**

**Anseo atá tú:** [ Baile ](/ga/) > [ Tithíocht ](/ga/housing/) > [ Seirbhísí
uisce ](/ga/housing/water-and-coasts/) > Soláthar uisce

#  Soláthar uisce

  * Réamhrá 
  * Saghsanna soláthar uisce 
  * Caomhnú uisce 
  * Deontais do thoibreacha agus grúpscéimeanna uisce 
  * Conas iarratas a dhéanamh 
  * Cá háit d dhéanfaidh mé iarratas 

##  Réamhrá

Ón 1 Eanáir 2014 ar aghaidh, aistríodh freagracht as soláthar éifeachtúil
uisce do thithe agus gnólachtaí ó údaráis áitiúla go hUisce Éireann. Is ón
Roinn Tithíochta, Pleanála agus Rialtais Áitiúil a thagann cistiú chun an
bonneagar soláthair uisce a chothabháil agus a fheabhsú (píopaí, córais
scagacháin agus díghalraithe). Tá an earnáil á rialáil ag [ an gCoimisiún um
Rialáil Fóntais (an CRF) ](https://www.cru.ie/) .

Tá plean gnó 7 mbliana á chur i bhfeidhm ag Uisce Éireann faoi láthair dar
teideal [ Seirbhísí Uisce a Chlaochlú in Éirinn go dtí 2021 (pdf)
](https://www.water.ie/docs/Irish-Water-Business-Plan.pdf) . Tugadh an Plean
isteach faoin [ Acht um Sheirbhísí Uisce, 2013
](http://www.irishstatutebook.ie/2013/en/act/pub/0006/index.html) agus [ an
tAcht um Sheirbhísí Uisce (Uimh. 2), 2013
](http://www.oireachtas.ie/viewdoc.asp?DocID=24954&&CatID=59) . Tá breis
faisnéise ar fáil ar [ water.ie ](http://water.ie/) , agus ón [ Roinn
Tithíochta, Pleanála agus Rialtais Áitiúil
](http://www.housing.gov.ie/water/water-quality/water) .

###  Cáilíocht uisce a chinntiú

Chun teacht ar bhreis faisnéise ar conas a chinntítear cáilíocht soláthairtí
uisce poiblí agus príobháideacha araon, féach ár [ gcáipéis ar cháilíocht
uisce
](http://www.citizensinformation.ie/en/environment/water_services/water_quality.html)
.

##  Saghsanna soláthar uisce

###  Scéimeanna uisce poiblí

Déanann Uisce Éireann príomhlíonraí uisce poiblí a riar agus a chothabháil,
ach cuireann údaráis áitiúla seirbhísí áirithe ar fáil thar ceann Uisce
Éireann trí chomhaontuithe seirbhíse.

Faoi láthair, ní ghearrtar tobhach ar tháillí ach ar uisce a sholáthraítear do
[ áitreabh tráchtála
](http://www.citizensinformation.ie/en/environment/water_services/water_charges_for_businesses.html)
. Cistíonn an Roinn Tithíochta, Pleanála agus Rialtais Áitiúil tionscadail
chaipitil a sholáthar agus a uasghrádú i seirbhísí uisce agus fuíolluisce.
Riarann Uisce Éireann tógáil féin tionscadail soláthair uisce phoiblí. Tugann
údaráis áitiúla faoi thástáil dhian uisce ar gach uisce poiblí agus cuirtear
na torthaí ar fáil don Ghníomhaireacht um Chaomhnú Comhshaoil (an GCC) gach
bliain.

###  Grúpscéimeanna uisce

Freastalaíonn grúpscéimeanna uisce ar go leor teaghlach nach bhfuil ceangailte
le soláthar uisce poiblí. Cruthaítear na scéimeanna seo nuair a thagann dhá
theaghlach nó níos mó le chéile chun a gcomhsholáthar féin uisce a sholáthar.
Toghann an grúpa iontaobhaithe chun gníomhú thar ceann a mball i ngach
déileáil leis an údarás áitiúil.

De ghnáth, bunaítear grúpscéimeanna i gceantair nach mbeartaíonn an t-údarás
áitiúil córas soláthair uisce a shuiteáil go gairid amach anseo, nó in aon
chor. Is féidir le grúpscéimeanna uisce a fháil ón bpríomhlíonra poiblí, más
féidir, nó ó fhoinsí príobháideacha, ar nós toibreacha nó lochanna.

Tá ort íoc as d’uisce má tá tú mar bhall de ghrúpscéim uisce phríobháideach.
Cuireann údaráis áitiúla fóirdheontais ar fáil, áfach, do gach teach i
ngrúpscéim – féach Rátaí thíos. Tá an sainchúram ag údaráis áitiúla chun an
soláthar uisce a thástáil agus a chinntiú go bhfuil sé sábháilte le hól ach
níl siad freagrach as píopaí agus córais scagacháin ghrúpscéime a chothabháil.

Más mian le baill de ghrúpscéim uisce go nglacfaidh an t-údarás áitiúil
ceannas ar reáchtáil na scéime, caithfidh siad tarscaoileadh a shíniú lena
cheadú do phearsanra an údaráis áitiúil bheith ar a dtalamh chun píopaí a
chothabháil, etc. Caithfidh an grúpa léarscáil a thabhairt don údarás áitiúil
den chóras píopaí agus rochtain a thabhairt dóibh chun tástáil a dhéanamh ar
phíopaí i dtaobh sceite. Má ghlacann an t-údarás áitiúil ceannas ar an scéim,
bíonn sé freagrach ansin as an gcóras uisce a chothabháil. Má bhíonn grúpscéim
uisce go hiomlán príobháideach, áfach, is féidir leis cúnamh teicniúil agus
deontais a fháil ón údarás áitiúil d’aon oibreacha riachtanacha uasghrádaithe.

Comharchumann is ea [ Cónaidhm Náisiúnta na nGrúpscéimeanna Uisce
](http://www.nfgws.ie/Home) a bunaíodh chun ionadaíocht a dhéanamh do leasanna
ball de ghrúpscéimeanna uisce. Cuireann sé seirbhísí comhairleacha, oiliúna,
forbartha agus eile ar fáil do bhaill den scéim.

###  Soláthairtí uisce príobháideacha (screamhuisce)

Mura ball thú de scéim soláthair uisce (poiblí nó grúpa), beidh ort machnamh a
dhéanamh ar do thobar féin a tholladh agus screamhuisce a bhaint as chun
soláthar a dhéanamh do do riachtanais féin. [ D’ullmhaigh Institiúid
Gheolaithe na hÉireann (IGI) ](http://igi.ie/publications/guidelines/)
treoirlínte maidir le toibreacha príobháideacha a dhruileáil.

Nuair a bhíonn an tobar druileáilte, ba cheart duit é a shéalú in aghaidh
truailliú, a chinntiú go bhfuil sé díghalraithe agus sampla a sheoladh ar
aghaidh go ndéanfar tástáil air. Féach treoirlínte [ IGI maidir le tobar uisce
a thógáil (pdf)
](http://www.igi.ie/assets/files/Water%20Well%20Guidelines/Guidelines.pdf)
chun teacht ar bhreis sonraí. Má rinneadh do sholáthar uisce a thruailliú trí
fhaillí, ba cheart duit teagmháil a dhéanamh le d’údarás áitiúil. Féadfaidh sé
iad siúd atá freagrach a ionchúiseamh faoin [ Acht Rialtais Áitiúil (Truailliú
Uisce), 1977 ](http://www.irishstatutebook.ie/1977/en/act/pub/0001/index.html)
.

###  Cáilíocht uisce a chinntiú

Chun teacht ar bhreis faisnéise ar conas a chinntítear cáilíocht soláthairtí
uisce poiblí agus príobháideacha araon, féach ár [ gcáipéis ar cháilíocht
uisce ](https://www.water.ie/projects-plans/national-projects/leakage-
reduction-programme/) .  

##  Caomhnú uisce

Foráiltear san Acht um Sheirbhísí Uisce, 2007 d’uisce a chaomhnú nuair a
tharlaíonn sceitheadh mar gheall ar phíopaí nó trealamh nár deisíodh, nó nuair
a bhíonn cur amú nó úsáid iomarcach uisce mar thoradh ar dhrochbhainistíocht.
Tá Clár um Laghdú Sceite á oibriú ag Uisce Éireann faoi láthair chun feabhas a
chur ar an ngréasán píopaí fud fad na tíre.

[ Baineann Rialacháin a dhéantar faoin Acht um Sheirbhísí Uisce (pdf)
](http://www.environ.ie/en/Legislation/Environment/Water/FileDownLoad,19123,en.pdf)
, chomh maith, leis na srianta uisce nuair a bhíonn ganntanais uisce ann. Is
féidir le hUisce Éireann ordú a dhéanamh chun úsáid soláthairtí uisce a
stopadh nó a shrianadh chun an méid seo a leanas a dhéanamh:

  * Gairdíní, páirceanna áineasa nó faichí spóirt a uisciú 
  * Gluaisteáin agus leantóirí a ní (saoráidí tráchtála nite gluaisteán ina measc) 
  * Linnte snámha, linnte, locháin agus lochanna a líonadh nó a athlíonadh 
  * Barra a uisciú nó barra a spraeáil. 

Is cion é gan ordú caomhnaithe uisce a chomhlíonadh.

##  Deontais do thoibreacha agus grúpscéimeanna uisce

###  Deontais do sholáthar uisce príobháideach

Faoin gClár Uisce Tuaithe, tá deontais ar fáil chun feabhas a chur ar
sholáthar uisce príobháideach daoine i gceantair thuaithe nuair nach féidir
leo teacht ar an soláthar uisce poiblí. Soláthraíonn soláthar uisce
príobháideach uisce do theach amháin agus is minic gur tobar atá ann.

Chun cáiliú do dheontas, caithfidh gur tógadh do theach breis agus 7 mbliana ó
shin agus nach bhfuil sé ceangailte le scéim phoiblí ná grúpscéim. Is féidir
leat deontas a fháil leis an méid seo a leanas a dhéanamh:

###  Soláthar uisce príobháideach a dheisiú

Íocann an deontas seo as 85% de na costais fhaofa a bhíonn ar oibreacha
athshlánaithe ar do thobar, faoi réir €3,000, ar a mhéid.

###  Tobar nua a shuiteáil

Íocann an deontas seo as 85% de na costais fhaofa a bhíonn ar thobar nua, faoi
réir €5,000, ar a mhéid. Caithfidh d’údarás áitiúil comhaontú leis gurb é
tobar nua an réiteach is cuí.

###  Caighdeán an uisce a fheabhsú

Íocann an deontas seo as 100% de na costais fhaofa a bhíonn ar cháilíocht an
uisce a fheabhsú, faoi réir €1,000, ar a mhéid. Féadtar a áireamh leis an
obair scagachán nó cóireáil Ultravialait.

Is é an deontas íosta a fhaigheann tú €750.

Chun iarratas a dhéanamh ar dheontas, ba cheart duit foirm iarratais (pdf) a
líonadh agus é a sheoladh chuig an rannóg uisce tuaithe i d’údaráis áitiúil.

Chun teacht ar eolas breise, féach téarmaí agus coinníollacha na Roinne do na
deontais.

###  Deontais do ghrúpscéimeanna uisce

Tá deontais ar fáil ón údarás áitiúil má thagann 2 theaghlach nó níos mó le
chéile chun córas uisce a sholáthar dá dtithe agus feirmeacha nuair nach ann
do chóras faoi láthair. Caithfidh coiste a dhéanann ionadaíocht do bhaill den
scéim an scéim a bheartú agus caithfidh an t-údarás áitiúil é a fhaomhadh.
Braitheann méid an deontais a bheidh le híoc ar cén áit a bhfuil an scéim
lonnaithe. Seiceáil le d’údarás áitiúil chun teacht ar shonraí faoi do
cheantar. Go ginearálta, íocfaidh deontas as 85% den chostas, agus tá teorainn
€7,650 ar gach teach sa scéim. Caithfidh baill den ghrúpa íoc as an
bhfuílleach, ach is féidir costais a choimeád íseal más féidir le baill roinnt
den obair a dhéanamh iad féin.

Tá fóirdheontas bliantúil ar fáil do chostais reatha na grúpscéime uisce.
Caithfidh an t-údarás áitiúil é seo a fhaomhadh. Is é an fóirdheontas:

  * A mhéid le €115 do gach teach a sholáthraítear uisce dó ó fhoinse phríobháideach (Uisce Éireann) 
  * A mhéid le €231 do gach teach a sholáthraítear uisce dó ó fhoinse phríobháideach (ar nós tobar príobháideach, locha nó tollphoill) 
  * An costas in aghaidh an tí nuair a chuirtear díghalrú agus cóireáil uisce faoi chonradh chun Seirbhísí Uisce a Dhearadh, a Thógáil agus a Oibriú (conradh DBO) 
  * A mhéid le €100 do gach teach do scéimeanna ina bhfuil níos lú ná 100 teach páirteach, a chomhaontaíonn le hoibriú i dtreo cónasctha nó straitéise a gcruthaíonn siad aonán nua dá bharr 

##  Conas iarratas a dhéanamh

Is féidir leat teacht ar fhoirmeacha deontais agus faisnéis faoi sholáthar
uisce ar [ láithreán gréasáin d’údaráis áitiúil
](http://www.environ.ie/en/LocalGovernment/LocalGovernmentAdministration/LocalAuthorities/)
. Tá breis faisnéise faoi sholáthar uisce ar fáil ó [ Uisce Éireann
](https://www.water.ie/water-supply/) .

##  Cá háit d dhéanfaidh mé iarratas

###  Cónaidhm Náisiúnta na nGrúipscéimeanna Uisce

24 Seanchearnóg na Croise  
Muineacháin  
Éire

**Teil:** +353 (0)47 72766

**Facs:** +353 (0)47 72788

**Láithreán Gréasáin:** [ http://www.nfgws.ie ](http://www.nfgws.ie)

**R-phost:** [ sean@nfgws.iol.ie ](mailto:sean@nfgws.iol.ie)

###  An Roinn Tithíochta, Pleanála agus Rialtais Áitiúil

Teach an Chustaim  
Baile Átha Cliath 1  
D01 W6X0  
Éire

**Teil:** (01) 888 2000

**Lóghlao:** 1890 202 021

**Láithreán Gréasáin:** [ http://www.housing.gov.ie/
](http://www.housing.gov.ie/)

**Téigh i dteagmháil linn:** [ http://www.housing.gov.ie/customer-service-
feedback-form ](http://www.housing.gov.ie/customer-service-feedback-form)

**R-phost:** [ qcsofficer@housing.gov.ie ](mailto:qcsofficer@housing.gov.ie)

_**Dáta an Leasaithe Deireanaigh:** 10 Feabhra 2022 _

[
](https://facebook.com/sharer/sharer.php?u=https://www.citizensinformation.ie/ga/housing/water-
and-coasts/water-supply/?utm_source=sharebutton_facebook) [
](https://twitter.com/intent/tweet/?text=Sol%C3%A1thar%20uisce&url=https://www.citizensinformation.ie/ga/housing/water-
and-coasts/water-supply/?utm_source=sharebutton_twitter) [
](whatsapp://send?text=https://www.citizensinformation.ie/ga/housing/water-
and-coasts/water-supply/?utm_source=sharebutton_whatsapp) [
](mailto:?subject=Sol%C3%A1thar%20uisce&body=https://www.citizensinformation.ie/ga/housing/water-
and-coasts/water-supply/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Táillí uisce do ghnólachtaí_ ](/ga/housing/water-and-coasts/water-charges-for-businesses/)

The current system of water charges for businesses.

  * [ _Dabhcha séarachais agus córais chóireála fuíolluisce tí eile_ ](/ga/housing/water-and-coasts/domestic-wastewater-treatment/)

Umar seipteach agus córais eile chóireála fuíolluisce tí

  * [ _Cáilíocht uisce_ ](/ga/housing/water-and-coasts/cailiocht-uisce/)

Cuireann sé seo síos ar an gcaoi a ndéantar monatóireacht agus forfheidhmiú ar
cháilíocht an tsoláthair uisce óil. Leagtar amach na rioscaí sláinte a
bhaineann le droch-chaighdeán uisce.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

