English  | **Gaeilge**

**Anseo atá tú:** [ Baile ](/ga/) > [ Fostaíocht ](/ga/employment/) > [ Cearta
agus Coinníollacha Oibre ](/ga/employment/employment-rights-and-conditions/) >
[ Saoire agus laethanta saoire ](/ga/employment/employment-rights-and-
conditions/leave-and-holidays/) > Saoire atharthachta

#  Saoire atharthachta

  * Réamhrá 
  * Rialacha 
  * Conas iarratas a dhéanamh 
  * Cá háit a ndéanfaidh mé iarratas 

##  Réamhrá

Ón 1 Meán Fómhair 2016 ar aghaidh, tá aithreacha i dteideal saoire
atharthachta a ghlacadh ón bhfostaíocht nó ón bhféinfhostaíocht i ndiaidh go
saolaítear a leanbh nó a uchtaítear leanbh. Foráiltear san [ Acht um Shaoire
agus Sochar Atharthachta, 2016
](http://www.irishstatutebook.ie/eli/2016/act/11/enacted/en/html) do shaoire
reachtúil atharthachta 2 sheachtain a ghlacadh. Baineann na forálacha le
breitheanna agus le huchtáil a tharla an 1 Meán Fómhair 2016 nó ina dhiaidh
sin. Féadfaidh tú tús a chur le saoire atharthachta ag tráth ar bith laistigh
de na chéad 6 mhí i ndiaidh na breithe nó an tsocrucháin uchtála.

###  Íocaíocht i rith saoire atharthachta

Braitheann do theidlíocht do phá agus d’aoisliúntas i rith saoire atharthachta
ar théarmaí do chonartha fostaíochta. Níl dualgas ar fhostóirí fostaithe a íoc
atá ar shaoire atharthachta. B’fhéidir go gcáileoidh tú do [ Shochar
Atharthachta ](/ga/social-welfare/families-and-children/paternity-benefit/) ón
Roinn Coimirce Sóisialaí má bhíonn ranníocaíochtaí leordhóthanacha ÁSPC agat.
D’fhéadfadh go bhforálfaí i gconradh fostaí do chearta breise maidir le
híocaíocht ag an bhfostóir i rith thréimhse na saoire, mar sin, mar shampla,
d’fhéadfadh an fostaí pá iomlán a fháil, lúide méid an tSochair Atharthachta
atá iníoctha.

##  Rialacha

###  Cé atá incháilithe?

Faoin Acht, airítear le “tuismitheoir ábhartha” ar mhaithe le cuspóirí na
teidlíochta do shaoire atharthachta:

  * Athair an linbh 
  * Céile, páirtnéir sibhialta nó comháitritheoir mháthair an linbh 
  * Tuismitheoir linbh a ghin deontóir 

I gcás linbh a uchtaíodh, áirítear leis an tuismitheoir ábhartha:

  * An tuismitheoir ainmnithe i gcás lánúin phósta chomhghnéis, nó 
  * Céile, páirtnéir sibhialta nó comháitritheoir na máthar uchtála nó an uchtaitheora aonair fhirinn 

Tá gach fostaí i dteideal saoire atharthachta 2 sheachtain a fháil ón
bhfostaíocht (oibrithe ócáideacha san áireamh), gan aird ar cé chomh fada atá
tú ag oibriú don eagraíocht nó an líon uaireanta a oibríodh sa tseachtain. Má
dhéantar breis agus leanbh amháin a shaolú nó a uchtáil ag an tráth céanna,
mar shampla, cúpla, ní bhíonn tú i dteideal ach saoire atharthachta 2
sheachtain a ghlacadh.

###  Saoire atharthachta a ghlacadh

Féadfaidh tú a roghnú chun saoire atharthachta a ghlacadh ag tráth ar bith
laistigh de na 26 seachtain i ndiaidh na breithe nó na huchtála. Caithfidh tú
fógra a thabhairt do d’fhostóir i scríbhinn go mbeartaíonn tú chun saoire
atharthachta a ghlacadh agus chun do dhátaí beartaithe a sholáthar tráth nach
déanaí ná 4 seachtaine roimh do shaoire. Beidh ort deimhniú a sholáthar ó
dhochtúir do chéile nó do pháirtnéara shibhialta ina ndeimhnítear cathain a
bhfuil súil leis go saolófar do leanbh, nó deimhniú maidir le dáta féin
breithe an linbh má tá iarratas á dhéanamh agat i ndiaidh na breithe.

I gcás uchtála, caithfidh tú deimhniú socrúcháin maidir leis an leanbh a
sholáthar.

###  Saoire atharthachta a chur siar

Foráiltear san Acht um Shaoire agus Sochar Atharthachta, 2016 do shaoire
atharthachta a chur siar. Mar shampla, má thagann an leanbh ar an saol níos
déanaí ná mar a raibh súil leis nó má chuirtear dáta socrúcháin linbh
uchtaithe siar, féadfaidh tú dáta na saoire a chur siar.

Faoi Alt 11, má tá tú breoite sula dtosaíonn do shaoire atharthachta,
féadfaidh tú an tsaoire atharthachta a chur siar go dtí go dtagann biseach
ort. Ba cheart duit d’fhostóir a chur ar an eolas i scríbhinn agus fianaise a
sholáthar maidir le do bhreoiteacht.

Má thugtar do leanbh chun ospidéil, féadfaidh tú iarraidh ar d’fhostóir i
scríbhinn an féidir leat cuid de shaoire atharthachta nó an tsaoire go léir a
chur siar.

###  Saoirí poiblí agus saoire bhliantúil

Seachas pá agus aoisliúntas, caitear leis an am a chaitear ar saoire
atharthachta amhail go raibh tú fostaithe, agus féadtar an t-am seo a chur san
áireamh chun teidlíocht do [ shaoire bhliantúil ](/ga/employment/employment-
rights-and-conditions/leave-and-holidays/annual-leave/) agus do [ shaoire
phoiblí ](/ga/employment/employment-rights-and-conditions/leave-and-
holidays/public-holidays/) a ghlacadh.

###  Bás tuismitheora

Faoi chúinsí áirithe, bíonn aithreacha i dteideal saoire mháithreachais nó
uchtaíoch má fhaigheann an mháthair bás. Braitheann fad na tréimhse seo ar
dháta iarbhír bhás na máthar. Cuirtear tús leis an tsaoire seo laistigh de 7
lá i ndiaidh bhás na máthar.

Murar ghlac an t-athair le saoire atharthachta cheana féin, féadfaidh sé
glacadh léi ag deireadh na saoire máithreachais nó uchtaíoch seo.

Má fhaigheann an tuismitheoir atá i dteideal saoire atharthachta a ghlacadh
bás, féadtar a saoire atharthachta a aistriú chuig an tuismitheoir fostaithe
marthanach.

###  Fostóirí

Caithfidh fostóirí taifid a choimeád ar shaoire atharthachta a ghlacann a
bhfostaithe. Caithfear a chur san áireamh sna taifid seo tréimhse fostaíochta
gach fostaí agus dátaí agus amanna na saoire a glacadh. Ní mór d’fhostóirí na
taifid seo a choimeád ar feadh 8 mbliana.

###  Filleadh ar obair

Faoin Acht, tá tú i dteideal filleadh ar obair agus ar an bpost céanna leis an
gconradh céanna fostaíochta. Luaitear in Alt 23 den Acht, mura bhfuil sé
indéanta go réasúnta go ligfidh d’fhostóir duit filleadh ar do phost,
caithfidh siad obair oiriúnach eile a sholáthar duit. Ba cheart nach
mbainfeadh téarmaí leis an bpost nua seo atá i bhfad níos mífhabhraí ná na
téarmaí a bhain leis an bpost a bhí agat roimhe seo.

Déantar thú a chosaint in aghaidh [ pionóis ](/ga/employment/enforcement-and-
redress/victimisation-at-work/) agus [ dífhostú éagórach
](/ga/employment/unemployment-and-redundancy/dismissal/unfair-dismissal/) i
ngeall ar do chearta a éileamh faoin reachtaíocht um shaoire atharthachta –
féach 'Conas iarratas a dhéanamh’ thíos.

###  Saoire reachtúil eile

B’fhéidir go bhfuil fostaithe i dteideal [ saoire thuismitheoireachta
](/ga/employment/employment-rights-and-conditions/leave-and-holidays/parental-
leave/) .

D’fhéadfadh uchtaitheoirí agus máithreacha uchtála a bheith i dteideal  saoire
uchtaíoch  a ghlacadh.

Más gá duit am a ghlacadh saor ón obair go práinneach mar gheall ar ghortú nó
breoiteacht duine mhuinteartha, d’fhéadfadh go mbeifeá i dteideal [ saoire
force majeure ](/ga/employment/employment-rights-and-conditions/leave-and-
holidays/types-of-leave-from-work/) a ghlacadh.

Más gá duit cúram lánaimseartha a ghlacadh do dhuine éigin óna dteastaíonn
cúram agus aire lánaimseartha ar feadh tréimhse áirithe ama, féadfaidh tú
iarratas a dhéanamh ar [ shaoire chúramóra ](/ga/employment/employment-rights-
and-conditions/leave-and-holidays/carers-leave/) ó d’fhostaíocht.

###  Saoire neamhreachtúil atharthachta

Tá socruithe ina soláthraíonn fostóirí an saghas seo de shaoire íoctha i
ndiaidh breith nó uchtáil linbh mar thoradh ar idirbheartaíocht agus comhaontú
a baineadh amach idir an fostóir agus an fostaí. Ní chumhdaítear na socruithe
seo faoin dlí fostaíochta, mar sin, má chomhaontaíonn fostóir chun am saor a
sholáthar d’fhostaí mar shaoire atharthachta do thréimhse shonraithe (cé acu
le pá nó gan phá), is faoi lánrogha an fhostóra a bhíonn sin. Is gnách go
ndéanann an fostaí iarratas ar an tsaoire seo i scríbhinn roimh an mbreith nó
an uchtáil sin.

##  Conas iarratas a dhéanamh

Ba cheart duit iarratas a dhéanamh le d’fhostóir i scríbhinn ar a laghad 4
seachtaine sula mbíonn sé beartaithe agat dul ar saoire atharthachta. Má tá
leanbh á uchtú agat, caithfidh tú deimhniú a sholáthar maidir le dáta
socrúcháin do linbh.

Caithfidh tú cruthúnas a sholáthar do d’fhostóir maidir leis an dáta a bhfuil
súil leis go dtabharfaidh do chéile nó páirtnéir an leanbh ar an saol. I
bhfriotal eile, beidh ort deimhniú a sholáthar ó dhochtúir do chéile nó do
pháirtnéara shibhialta ina ndeimhnítear cathain a bhfuil súil leis go saolófar
do leanbh, nó deimhniú maidir leis an dáta féin breithe má tá iarratas á
dhéanamh agat i ndiaidh na breithe.

Má theastaíonn breis faisnéise uait faoi shaoire atharthachta, ba cheart duit
teagmháil a dhéanamh le [ Seirbhís Faisnéise agus do Chustaiméirí
](https://www.workplacerelations.ie/en/contact_us/) an Choimisiúin um
Chaidreamh san Ionad Oibre.

Má bhíonn díospóid agat le d’fhostóir faoi shaoire atharthachta, nó má
rinneadh thú a dhífhostú i ngeall ar do chearta faoin reachtaíocht um shaoire
atharthachta a éileamh, féadfaidh tú gearán a dhéanamh laistigh de 6 mhí i
ndiaidh gur thit an díospóid nó an t-ábhar gearáin amach. Caithfidh tú an
fhoirm ghearáin ar líne a úsáid atá ar fáil ag [ workplacerelations.ie
](https://www.workplacerelations.ie/en/Complaints_Disputes/Refer_a_Dispute_Make_a_Complaint/)
. Féadtar síneadh ama a fhad le 6 mhí a chur leis an teorainn ama, ach amháin
sa chás go bhfuil údar réasúnta ann a chuir cosc ar an ngearán a dhéanamh
laistigh den ghnáth-theorainn ama.

**Sochar Atharthachta:** Ba cheart duit iarratas a dhéanamh ar [ Shochar
Atharthachta ](/ga/social-welfare/families-and-children/paternity-benefit/) ar
a laghad 4 seachtaine sula mbíonn sé beartaithe agat tús a chur le do shaoire
atharthachta. Má tá tú féinfhostaithe, ba cheart duit iarratas a dhéanamh 12
sheachtain roimh ré. Beidh tú in ann iarratas a dhéanamh ar Shochar
Atharthachta ar líne ag [ mywelfare.ie
](https://www.mywelfare.ie/Account/Login) . Caithfidh [ Cárta Seirbhísí Poiblí
](/ga/social-welfare/irish-social-welfare-system/public-services-card/) a
bheith agat chun iarratas a dhéanamh ar Shochar Atharthachta.

##  Cá háit a ndéanfaidh mé iarratas

###  Coimisiúin um Chaidreamh san Áit Oibre

Bóthar Uí Bhriain  
Ceatharlach  
R93 E920

**Uaireanta Oscailte:** Luan go hAoine 9.30rn go 1in, 2in go 5in

**Teil:** (059) 917 8990

**Lóghlao:** 0818 80 80 90

**Láithreán Gréasáin:** [ https://www.workplacerelations.ie/en/
](https://www.workplacerelations.ie/en/)

###  Rannóg an tSochair Atharthachta

Roinn Coimirce Sóisialaí

Bóthar Mhic Artúir  
Bun Crannacha  
Dún na nGall  
Éire  
F93 CH79

**Teil:** (01) 471 5898 or 0818 690 690

**Láithreán Gréasáin:** [ https://www.gov.ie/en/service/apply-for-paternity-
benefit/ ](https://www.gov.ie/en/service/apply-for-paternity-benefit/)

_**Dáta an Leasaithe Deireanaigh:** 30 Meán Fómhair 2019 _

[
](https://facebook.com/sharer/sharer.php?u=https://www.citizensinformation.ie/ga/employment/employment-
rights-and-conditions/leave-and-holidays/paternity-
leave/?utm_source=sharebutton_facebook) [
](https://twitter.com/intent/tweet/?text=Saoire%20atharthachta&url=https://www.citizensinformation.ie/ga/employment/employment-
rights-and-conditions/leave-and-holidays/paternity-
leave/?utm_source=sharebutton_twitter) [
](whatsapp://send?text=https://www.citizensinformation.ie/ga/employment/employment-
rights-and-conditions/leave-and-holidays/paternity-
leave/?utm_source=sharebutton_whatsapp) [
](mailto:?subject=Saoire%20atharthachta&body=https://www.citizensinformation.ie/ga/employment/employment-
rights-and-conditions/leave-and-holidays/paternity-
leave/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Ceapadh Atharthachta_ ](/ga/birth-family-relationships/separation-and-divorce/presumption-of-paternity/)

Cur síos ar an rial ceapadh atharthachta i gcásanna pósta agus neamhphósta
agus toradh an riail seo ar chearta páistí do oidhreacht agus cothú.

  * [ _Saoire do Thuismitheoirí_ ](/ga/employment/employment-rights-and-conditions/leave-and-holidays/leave-for-parents/)

Forbhreathnú ar na cineálacha éagsúla teidlíochtaí saoire reachtúla atá ar
fáil do thuismitheoirí atá ag obair.

  * [ _Cás staidéar: saoire force majeure_ ](/ga/employment/employment-rights-and-conditions/leave-and-holidays/case-study-force-majeure-leave/)

Samplaí iad seo de dhá iarratas éagsúla i gcomhair saoire force majeure agus
nár ceadaíodh ach ceann amháin acu. Diúltaíodh don dara iarratas toisc nach
raibh aon teidlíocht ann faoin Acht um Shaoire do Thuismitheoirí 1998.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

