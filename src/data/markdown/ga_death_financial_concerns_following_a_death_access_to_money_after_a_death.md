English  | **Gaeilge**

**Anseo atá tú:** [ Baile ](/ga/) > [ Bás agus Méala ](/ga/death/) > [ Cúrsaí
airgid tar éis báis ](/ga/death/financial-concerns-following-a-death/) >
Rochtain ar airgead i ndiaidh an bháis

#  Rochtain ar airgead i ndiaidh an bháis

  * Réamhrá 
  * Airgead i gcuntais bhainc 
  * Coigiltis in Oifig an Phoist agus coigiltis stáit 
  * Cuntais chomhar creidmheasa 
  * Polasaithe árachais 
  * Pinsin cheirde agus phearsanta 
  * Cá háit a ndéanfaidh mé iarratas 

##  Réamhrá

Nuair a fhaigheann duine bás, aistrítear a mhaoin chuig a ionadaí pearsanta.
De ghnáth is duine dá dhaoine muinteartha é seo. Dáileann an t-ionadaí
pearsanta ansin sócmhainní an duine nach maireann (airgead, sealúchais agus
maoin) de réir an dlí, an uacht - má tá ceann ann - nó na dlíthe díthiomnachta
mura bhfuil uacht ann. Cuirtear síos ar na sócmhainní seo mar eastát an duine
nach maireann.

D’fhéadfadh go mbeadh rochtain ag teastáil uait ar chuid d’airgead an duine
nach maireann chun íoc as costais na sochraide. Bíonn socruithe i bhfeidhm ag
go leor banc chun cabhrú le híoc as costais sochraide ó chuntas an duine nach
maireann (ba cheart duit teagmháil a dhéanamh leis an mbanc chun teacht ar
níos mó eolais).

D’fhéadfadh go mbeadh ort freisin rochtain a fháil ar an airgead chun costais
mhaireachtála a íoc, go dtí go mbronnfar íocaíocht leasa shóisialaigh ar a
laghad. Tá roinnt íocaíochtaí ar fáil ón Roinn Coimirce Sóisialaí (RCS) chun
cabhrú le teaghlaigh le linn na tréimhse deacra seo.

##  Airgead i gcuntais bhainc

Má bhíonn airgead coinnithe in ainm an duine nach maireann amháin, ní féidir
le baill den teaglach rochtain a fháil go dtí go ndeonaítear probháid don
ionadaí pearsanta. Nuair a bhíonn méid beag airgid i gceist, is féidir leis an
mbanc an t-airgead seo a scaoileadh chuig an ionadaí pearsanta nó chuig an
neasghaol.

Cuntais bhainc i gcomhainmneacha

Má tá an cuntas bainc i gcomhainmneacha do dhuine muinteartha agus a chéile nó
a pháirtí sibhialta, is féidir an t-airgead a aistriú go hiondúil go dtí ainm
an chéile nó an pháirtí sibhialta marthanaigh. Beidh an deimhniú báis uait
chun é seo a dhéanamh.

Má tá an cuntas bainc i gcomhainmneacha an duine nach maireann agus duine
eile, agus gur tugadh treoracha don bhanc nuair a osclaíodh an cuntas go raibh
an duine eile chun an t-airgead a fháil ar bhás an duine nach maireann, is
féidir an t-airgead a aistriú isteach in ainm an mharthanóra.

Má tá cuntas ina bhfuil níos mó ná €50,000, beidh litir imréitigh uait freisin
ó na Coimisinéirí Ioncaim a cheadaíonn an t-airgead a aistriú chuig an
sealbhóir cuntais marthanach, ar feitheamh imscrúduithe maidir le Cáin Fháltas
Caipitiúil (CAT). Is cineál cánach oidhreachta é CAT. Níl céilí ná páirtithe
sibhialta faoi dhliteanas CAT ar oidhreachtaí óna chéile.

Má cheapann tú go bhféadfadh go raibh cuntas bainc díomhaoin ag an duine nach
maireann, ba cheart duit teagmháil a dhéanamh leis an institiúid airgeadais
inar osclaíodh an cuntas. Mura bhfuil an institiúid airgeadais fós ann agus
más mian leat faisnéis a fháil ar conas d’fhiosrúchán nó d’éileamh a chur
isteach, ba cheart duit teagmháil a dhéanamh le Cónaidhm Baincéireachta agus
Íocaíochtaí na hÉireann (BPFI).

##  Coigiltis in Oifig an Phoist agus coigiltis stáit

Le haghaidh cuntais oifig an phoist, seol foirm Fógra báis (pdf)
chomhlánaithe, mar aon leis an deimhniú báis bunaidh, chuig An Post Money
(féach ‘Cá háit le hiarratas a dhéanamh’ thíos).

###  Coigiltis stáit agus duaisbhannaí

Más rud é go raibh duaisbhannaí agus gan aon táirgí Coigiltis Stáit eile ag an
duine nach maireann, ba chóir duit litir ag cur in iúl bás an tsealbhóra agus
na doiciméid a liostaítear thíos a sheoladh chuig: Coigiltis Stáit,
Duaisbhannaí, Ionad Fexco, Cill Orglan, SAORPHOST, Co. Chiarraí, V93 WN9T.

Má bhí coigiltis stáit eile acu, ba cheart duit Foirm Fógra Báis (pdf) a
chomhlánú. Seol an fhoirm seo in éineacht leis na doiciméid a liostaítear
thíos chuig: Coigiltis Stáit, Ard-Oifig an Phoist, SAORPHOST, Baile Átha
Cliath 1, D01 F5P2.

  * Cóip bhunaidh nó dheimhnithe den Deimhniú Báis nó de dheimhniú an Chróinéara 
  * Cóip bhunaidh nó dheimhnithe d’uacht an duine nach maireann (má bhaineann) chun a fhíorú cé hé seiceadóir an eastáit 
  * Deimhnithe Duaisbhannaí, doiciméid infheistíochta nó faisnéis chuntais 
  * Bunchóip nó cóip dheimhnithe den Deonú Ionadaíochta má tá sé ar fáil 
  * Sampla de shíniú an duine nach maireann (ó Phas nó Ceadúnas Tiomána más féidir) 
  * Sonraí maidir le haon athrú ar sheoladh nó athrú ainm ó ceannaíodh na táirgí 

##  Cuntais chomhar creidmheasa

Má bhí cuntas chomhar creidmheasa ag an duine nach maireann agus má líonadh
foirm ainmniúcháin bailí ar oscailt an chuntais, gabhann an t-airgead sa
chuntas, suas go €27,000, chuig an duine nó chuig na daoine atá ainmnithe.

Is cuid d’eastát an duine nach maireann aon iarmhéid atá fágtha agus déantar é
a dháileadh de réir uacht an duine nó de réir dlí chomharbais.

##  Polasaithe árachais

Má léirítear d’ainm mar thairbhí ar pholasaí árachais, is féidir leat an
t-airgead a fháil go díreach ón gcomhlacht árachais. Teastaíonn deimhniú báis
uait. Mura léirítear tairbhí san uacht, déanfar an t-airgead seo a dháileadh
amach leis na sócmhainní eile a thagann faoi eastát an duine nach maireann.
Faigh tuilleadh eolais faoi na cineálacha éagsúla árachais anseo.

##  Pinsin cheirde agus phearsanta

Braitheann na rialacha a rialaíonn pinsin cheirde agus pinsin phearsanta ar
théarmaí an phinsin. I gcás go raibh páirt á ghlacadh ag an duine nach
maireann i scéim phinsin, ba cheart duit teagmháil a dhéanamh le riarthóirí na
scéime chun a fháil amach an bhfuil pinsean ar fáil do chéile, páirtí
sibhialta agus/nó do na leanaí. Bíonn pinsin ag daoine féinfhostaithe ó am go
ham a dhéanann roinnt dá infheistíochtaí a dháileadh amach mar chuid d’eastát
an duine nach maireann.

Is féidir le daoine scartha agus iad siúd a bhfuil a bpáirtnéireacht
shibhialta díscaoilte acu rochtain a fháil ar chuid éigin den scéim phinsin ag
brath ar cibé an ndearnadh ordú coigeartaithe pinsin tráth an cholscartha nó
an scaoilte.

##  Cá háit a ndéanfaidh mé iarratas

###  An Aonad Náisiúnta Faisnéise CAT do Cháiníocóirí

Oifig na gCoimisinéirí Ioncaim  
An tAonad um Cháin Fháltas Caipitiúil  
9/15 Sráid Uí Chonaill Uachtair  
Baile Átha Cliath 1  
D01 YT32.

**Teil:** 01 738 3673

**Láithreán Gréasáin:** [ https://www.revenue.ie ](https://www.revenue.ie)

###  Baincéireachta agus Íocaíochtaí Cónaidhm na hÉireann

Urlár 3  
1 Sráid Molesworth  
Baile Átha Cliath 2  
D02 RF29  
Éire

**Teil:** (01) 671 5311

**Láithreán Gréasáin:** [ http://www.bpfi.ie ](http://www.bpfi.ie)

**R-phost:** [ info@bpfi.ie ](mailto:info@bpfi.ie)

###

An Roinn Sheirbhísí Custaiméara

Ard-Oifig an Phoist  
SAORPHOIST  
O'Connell Street  
Dublin 1  
Ireland

**Teil:** (01) 705 7600

**Lóghlao:** Callsave 1850 575 859

**Facs:** (01) 809 0900

**Láithreán Gréasáin:** [ http://www.anpost.ie ](http://www.anpost.ie)

**R-phost:** [ customer.services@anpost.ie
](mailto:customer.services@anpost.ie)

###  An tÚdarás Pinsean

Teach Verschoyle  
28/30 Sráid an Mhóta Íocht  
Baile Átha Cliath 2  
Éire

**Teil:** (01) 613 1900

**Láithreán Gréasáin:** [ https://www.pensionsauthority.ie/
](https://www.pensionsauthority.ie/)

**R-phost:** [ info@pensionsauthority.ie ](mailto:info@pensionsauthority.ie)

_**Dáta an Leasaithe Deireanaigh:** 28 Feabhra 2024 _

[
](https://facebook.com/sharer/sharer.php?u=https://www.citizensinformation.ie/ga/death/financial-
concerns-following-a-death/access-to-money-after-a-
death/?utm_source=sharebutton_facebook) [
](https://twitter.com/intent/tweet/?text=Rochtain%20ar%20airgead%20i%20ndiaidh%20an%20bh%C3%A1is&url=https://www.citizensinformation.ie/ga/death/financial-
concerns-following-a-death/access-to-money-after-a-
death/?utm_source=sharebutton_twitter) [
](whatsapp://send?text=https://www.citizensinformation.ie/ga/death/financial-
concerns-following-a-death/access-to-money-after-a-
death/?utm_source=sharebutton_whatsapp) [
](mailto:?subject=Rochtain%20ar%20airgead%20i%20ndiaidh%20an%20bh%C3%A1is&body=https://www.citizensinformation.ie/ga/death/financial-
concerns-following-a-death/access-to-money-after-a-
death/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Ábhair airgid i ndiaidh an bháis_ ](/ga/death/financial-concerns-following-a-death/money-matters-after-a-death/)

Nuair a fhaigheann do chéile nó garghaol bás, bíonn a lán le déanamh agat agus
bíonn ort a lán cinntí a dhéanamh agus tú faoi mhórstrus. Achoimre ar
shaincheisteanna, m.sh. teidlíochtaí leasa shóisialaigh, cáin agus ábhair
airgid eile gur gá dul i gceann orthu.

  * [ _Rochtain ar leanaí tar éis cliseadh ar chaidreamh_ ](/ga/birth-family-relationships/cohabiting-couples/access-to-children-cohabiting-couples/)

An chaoi do thuismitheoirí nach bhfuil pósta agus atá ag scaradh ó chéile
iarratas a dhéanamh ar rochtain ar leanaí.

  * [ _Cad a tharlaíonn d’fhiacha tar éis bháis_ ](/ga/money-and-tax/personal-finance/debt/debts-after-death/)

Conas a phléitear le fiacha tar éis do dhuine bás a fháil

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

