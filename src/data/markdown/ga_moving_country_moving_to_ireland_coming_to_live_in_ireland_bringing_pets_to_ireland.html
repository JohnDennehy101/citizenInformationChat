English  | **Gaeilge**

**Anseo atá tú:** [ Baile ](/ga/) > [ Ag bogadh tíre ](/ga/moving-country/) >
[ Teacht go hÉirinn ](/ga/moving-country/moving-to-ireland/) > [ Teacht a
chónaí in Éirinn ](/ga/moving-country/moving-to-ireland/coming-to-live-in-
ireland/) > Peataí a thógáil go hÉirinn

#  Peataí a thógáil go hÉirinn

  * Réamhrá 
  * Cait, madraí agus firéid - taisteal an AE 
  * Cait, madraí agus firéid - Taisteal neamh-AE 
  * Peataí éan, coiníní gus creimirí 
  * Peataí neamhchomhlíontacha 
  * Tuilleadh eolas agus teagmhálacha 

##  Réamhrá

Déantar allmhairiú peataí go hÉirinn a rialú go docht lena chinntiú nach
dtugtar galair cosúil leis an gconfadh isteach. Ligeann córas Pasanna Peataí
an AE do chait, madraí agus firéid taisteal idir ballstáit an AE agus roinnt
tíortha eile atá mar chuid den scéim.

Baineann an t-eolas sa doiciméad seo le peata a thabhairt go hÉirinn, agus ní
bhaineann sé le peata a cheannach thar lear, ná ainmhithe a thabhairt isteach
in Éirinn chun [ críocha tráchtála ](https://www.gov.ie/en/service/28ae66-pet-
travel/#commercial-dogs-cats-and-ferrets) .

Ionas go mbainfidh rialacha an AE, caithfidh tú taisteal go hÉirinn le do
pheata.

Má tá cat, madra nó firéad á thabhairt leat ó lasmuigh den AE (an RA san
áireamh seachas Tuaisceart Éireann), ba cheart duit na rialacha atá leagtha
amach in ‘Cait, madraí agus firéid - taisteal neamh-AE’ thíos a leanúint.

##  Cait, madraí agus firéid - taisteal an AE

Má tá tú ag teacht go hÉirinn ó thír eile den AE ba chóir duit na céimeanna
thíos a leanúint chun do chat, madra (madraí treorach san áireamh) nó firéad a
thabhairt leat go hÉirinn. Baineann na rialacha seo freisin le peataí atá ag
taisteal ó:

  * Andóra 
  * Giobráltar 
  * An Ghraonlainn 
  * Oileáin Fharó 
  * An Íoslainn 
  * Lichtenstein 
  * Monacó 
  * Tuaisceart Éireann 
  * An Iorua 
  * San Mairíne 
  * An Eilvéis 
  * Stát Chathair na Vatacáine 
  * Tá rialacha éagsúla i gceist má: 

  * Tá cat, madra nó firéad á cheannach agat thar lear agus á sheoladh go hÉirinn 
  * Tá tú ag seoladh do chait, do mhadra nó do fhiréad ar ais go hÉirinn gan tionlacan 
  * Tá tú ag taisteal go hÉirinn chun [ cat, madra nó firéad t a dhíol ](https://www.gov.ie/en/service/28ae66-pet-travel/#commercial-dogs-cats-and-ferrets)
  * Tá tú ag taisteal le níos mó ná 5 peata 
  * [ Tá tú ag tabhairt do pheata gan tionlacan ](https://www.gov.ie/en/service/28ae66-pet-travel/#bringing-an-unaccompanied-pet-cat-dog-or-ferret-into-ireland)
  * Tá tú ag taisteal ó lasmuigh den AE nó ó thír nach bhfuil liostaithe thuas (féach ‘Ag teacht ó lasmuigh den AE’ thíos) 

Tá [ faisnéis mhionsonraithe ](https://www.gov.ie/en/service/28ae66-pet-
travel/) faoi na cásanna seo ar Láithreán Gréasáin na Roinne Talmhaíochta, Bia
agus Mara (DAFM).

Is é an dlí a rialaíonn allmhairiú cait, madraí agus firéid chun críocha
neamhthráchtála ná na [ Rialacháin um Thaisteal Peataí (Cait, Madraí agus
Firéid) 2020
](http://www.irishstatutebook.ie/eli/2020/si/141/made/en/print#:~:text=No.,dogs%20and%20ferrets\)%20Regulations%202020&text=%E2%80%9CIris%20Oifigi%C3%BAil%E2%80%9D%20of%2024th%20April%2C%202020.)
.

###  Céim 1 - Micrishliseadh

Caithfear micrishliseadh a dhéanamh ar do chat, do mhadra nó d’fhiréad sula
ndéantar é a vacsaíniú i gcoinne confaidh. Caithfidh an micrishlis a bheith
inléite le feiste atá comhoiriúnach le caighdeán ISO 11785. Mura bhfuil tú
féin nó do thréidlia cinnte faoi shonraíochtaí na micrishlise, ba cheart duit
teagmháil a dhéanamh leis an monaróir micrishlise. Nó is féidir leat do
léitheoir micrishlise féin a iompar leat ar féidir é a úsáid ar do pheata.

###  Céim 2 – Vacsaíniú

Caithfear do pheata a vacsaíniú i gcoinne confaidh. Caithfear an vacsaín a
thabhairt tar éis an micrishlis a chur isteach.

Caithfidh do pheata a bheith 12 sheachtain d’aois ar a laghad nuair a
vacsaínítear é. Caithfidh tú fanacht 21 lá ón bpríomhdháta vacsaínithe (an
chéad vaicsín) sula dtagann tú go hÉirinn. Ní bhaineann an tréimhse feithimh
21 lá le vacsaínithe teanndáileoige, ar an gcoinníoll go dtugtar iad roimh
dháta éagtha na vacsaíne confaidh roimhe seo.

###  Céim 3 - an pas peataí

Teastaíonn pas peataí AE uait ,eisithe ag tír AE nó ag ceann de na tíortha atá
thuas liostaithe, chun dul isteach in Éirinn. Caithfidh tréidlia an pas peataí
a stampáil chun a thaispeáint gur tugadh an vacsaíniú confaidh.

###  Céim 4 - Cóireáil péiste ribíní

Má tá madra á thabhairt leat go hÉirinn, caithfear é a chóireáil le haghaidh
péiste ribíní (Echinococcus multilocularis) gach uair a thaistealaíonn tú go
hÉirinn, mura bhfuil tú ag taisteal ó Thuaisceart Éireann, ón bhFionlainn, ó
Mhálta nó ón Iorua. Caithfidh tréidlia an chóireáil a thabhairt idir 1 agus 5
lá sula dtagann tú go hÉirinn, agus é a thaifeadadh sa phas peataí.

##  Cait, madraí agus firéid - Taisteal neamh-AE

Nóta: Má thaistealaíonn tú ón mBreatain (seachas Tuaisceart Éireann) le do
pheata tar éis 1 Eanáir 2021, beidh rialacha neamh-AE i bhfeidhm. Caithfidh tú
an próiseas seo a leanas a leanúint fiú má tá do pheata ag filleadh ar Éirinn
ón mBreatain agus má rugadh agus tógadh in Éirinn é. Níor tháinig aon athrú ar
na rialacha maidir le taisteal ó Thuaisceart Éireann.

Mura bhfuil pas peataí AE ag do pheata (ní cheadaítear pasanna peataí GB a
thuilleadh, ach tá pasanna peataí TÉ bailí), ní mór duit deimhniú sláinte
eisithe ag údaráis na RA a bheith agat. Is féidir leat níos mó a léamh faoi [
thaisteal ón mBreatain ](https://www.gov.ie/en/publication/b76e9-brexit-
movement-of-pets/) .

###  Céim 1 - Micrishliseadh

Caithfear micrishliseadh a dhéanamh ar do chat, do mhadra nó d’fhiréad sula
ndéantar é a vacsaíniú i gcoinne confaidh. Caithfidh an micrishlis a bheith
inléite le feiste atá comhoiriúnach le caighdeán ISO 11785. Mura bhfuil tú
féin nó do thréidlia cinnte faoi shonraíochtaí na micrishlise, ba cheart duit
teagmháil a dhéanamh leis an monaróir micrishlise. Nó is féidir leat do
léitheoir micrishlise féin a iompar leat ar féidir é a úsáid ar do pheata.

###  Céim 2 – Vacsaíniú

Caithfear do pheata a vacsaíniú i gcoinne confaidh. Caithfear an vacsaín a
thabhairt tar éis an micrishlis a chur isteach.

Caithfidh do pheata a bheith 12 sheachtain d’aois ar a laghad nuair a
vacsaínítear é. Caithfidh tú fanacht 21 lá ón bpríomhdháta vacsaínithe (an
chéad vaicsín) sula dtagann tú go hÉirinn. Ní bhaineann an tréimhse feithimh
21 lá le vacsaínithe teanndáileoige, ar an gcoinníoll go dtugtar iad ROIMH
dháta éagtha na vacsaíne confaidh roimhe seo.

###  Céim 3 - pas peataí AE, nó deimhniú sláinte AE

Má tá pas peataí AE agat caithfidh an pas peataí a bheith stampáilte ag
tréidlia atá cláraithe san AE chun a thaispeáint gur tugadh an vacsaín
confaidh. Tá sé seo úsáideach do pheataí Éireannacha atá ag filleadh ó
laethanta saoire i dtír nach bhfuil mar chuid den AE.

Mura bhfuil pas bailí peataí ag do chat, madra nó firéad, caithfidh tú [
Deimhniú Sláinte AE
](https://www.gov.ie/pdf/?file=https://assets.gov.ie/99187/f3fe5fe0-c6ed-46c8-9c52-2c7b9b6f3945.pdf#page=1)
a fháil sínithe agus stampáilte ag tréidlia oifigiúil rialtais sa tír óna
bhfuil tú ag taisteal.

Tar éis é a sheiceáil agus a stampáil ar theacht isteach san AE, tá an Teastas
seo bailí ar feadh 4 mhí, nó go dtí go rachaidh an vacsaíniú in aghaidh
confaidh in éag - cibé acu is luaithe.

###  Céim 4 - Tástáil fola

Caithfidh do chat, madra nó firéad tástáil fola a fháil ar a dtugtar tástáil
shéireolaíoch Confaidh, más as [ tír nó críoch
](https://www.gov.ie/en/service/28ae66-pet-travel/#bringing-your-pet-dog-cat-
or-ferret-into-ireland-from-outside-the-eu-from-certain-listed-countries) nach
tír nó críoch liostaithe é/í. Mura bhfuil do thír liostaithe ar Láithreán
Gréasáin DAFM, tá tástáil fola confaidh ag teastáil ó do pheata.

Caithfidh tú fanacht 30 lá ar a laghad ón vacsaíniú confaidh sula ndéantar
tástáil fola ar do pheata. Caithfear an sampla a sheoladh chuig saotharlann
atá formheasta ag an AE.

Caithfidh an tástáil fola a léiriú gur éirigh leis an vacsaíniú. Má éiríonn
leis, caithfidh tú fanacht 3 mhí eile ón sampla fola a thógáil sula
dtaistealaíonn tú go hÉirinn.

Má tá do pheata ag tosú ar a thuras san AE, (e.g. Éire go dtí an Bhrasaíl agus
ar ais arís), ní gá duit fanacht 3 mhí sa Bhrasaíl má thóg tréidlia san AE nó
i gceann de na tíortha seo a leanas an sampla fola, agus rinne sé taifead sa
phas peataí AE nó sa deimhniú sláinte AE sular fhág do pheata Éire:

  * Andóra 
  * Giobráltar 
  * An Ghraonlainn 
  * Oileáin Fharó 
  * An Íoslainn 
  * Lichtenstein 
  * Monacó 
  * Tuaisceart Éireann 
  * An Iorua 
  * San Mairíne 
  * An Eilvéis 
  * Stát Chathair na Vatacáine 

Caithfidh tú an deimhniú bunaidh tástála, nó cóip a fuarthas ón saotharlann, a
thabhairt leat nuair a thagann tú go hÉirinn.

Má dhéantar an tástáil fola i dtír neamh-AE, beidh feidhm ag an tréimhse
feithimh trí mhí i gcónaí.

###  Céim 5 - Cóireáil péiste ribíní

Má tá madra á thabhairt leat go hÉirinn, caithfear é a chóireáil le haghaidh
péiste ribíní (Echinococcus multilocularis) gach uair a thaistealaíonn tú go
hÉirinn, mura bhfuil tú ag taisteal ó Thuaisceart Éireann, ón bhFionlainn, ó
Mhálta nó ón Iorua. Caithfidh tréidlia an chóireáil a thabhairt idir 1 agus 5
lá sula dtagann tú go hÉirinn, agus é a thaifeadadh sa phas peataí.

###  Céim 6 – Réamhfhógra

Caithfidh tú insint d’údaráis chalafort nó aerfort na hÉireann 24 uair an
chloig ar a laghad sula dtagann tú, ach go hidéalach sa tseachtain roimh
thaisteal nó mar sin. Ní mór duit dul isteach in Éirinn ach ag na calafoirt
agus na haerfoirt seo a leanas. Ba chóir réamhfhógra a sheoladh trí ríomhphost
chuig:

  * Aerfort Bhaile Átha Cliath - petmove@agriculture.gov.ie 
  * Calafort Bhaile Átha Cliath - Dubport.petmove@agriculture.gov.ie 
  * Aerfort na Sionainne - PetsShannon@agriculture.gov.ie 
  * Aerfort Chorcaí - corkpetmove@agriculture.gov.ie 
  * Calafort Rinn an Scidígh, Corcaigh - corkpetmove@agriculture.gov.ie 
  * Europort Ros Láir- rosslare.europort@agriculture.gov.ie 

###  Céim 7 - Seiceáil chomhlíonta

Caithfidh do pheata dul faoi sheiceáil chomhlíonta nuair a thagann sé go
hÉirinn ó thír neamh-AE. Eagraítear é seo trí na seoltaí ríomhphoist thuas a
úsáid.

Má tá do pheata ag taisteal go tír eile san AE ar dtús agus má dhéantar
seiceáil ansin, ní theastaíonn seiceáil eile ó do pheata ar theacht isteach go
hÉirinn. Má chuaigh tú isteach i dtír eile san AE, áfach, agus mura raibh tú
in ann seiceáil a shocrú ansin, ní mór duit seiceáil chomhlíonta a shocrú
nuair a thiocfaidh tú go hÉirinn.

##  Peataí éan, coiníní gus creimirí

Má tá tú ag bogadh chun cónaí in Éirinn nó ag teacht anseo ar saoire,
b’fhéidir go mbeidh tú in ann do peata éin, coinín nó creimire a thabhairt
leat, ar an gcoinníoll go gcomhlíonann tú riachtanais áirithe. Tá tuilleadh
faisnéise faoi na riachtanais [ iontrála d’éin, do choiníní agus do chreimirí
ón AE nó ó lasmuigh den AE ](https://www.gov.ie/en/service/28ae66-pet-
travel/#bringing-your-pet-bird-reptile-amphibian-rabbit-or-rodent-into-
ireland) ar Láithreán Gréasáin na Roinne Talmhaíochta, Bia agus Mara.

Má tá peata éin, coinín nó creimire á thabhairt leat go hÉirinn ó stát eile de
chuid an AE caithfidh tú an peata a thionlacan go hÉirinn. 24 uair an chloig
ar a laghad sula dtagann tú go hÉirinn ní mór duit réamhfhógra comhlánaithe
maidir le hiompórtáil go hÉirinn a sheoladh chuig an Rannán Sláinte Ainmhithe,
an Roinn Talmhaíochta, Bia agus Mara ag an seoladh thíos. Ní mór d’úinéirí éan
peataí taisteal le foirm [ Dearbhaithe Úinéara do Pheataí Éan Comhlánaithe
](https://www.gov.ie/en/service/28ae66-pet-travel/#bringing-your-pet-bird-
reptile-amphibian-rabbit-or-rodent-into-ireland) atá le fáil ar Láithreán
Gréasáin DAFM.

Más mian leat [ peata éin, coinín nó creimire á thabhairt leat ó thír lasmuigh
den AE, ](https://www.gov.ie/en/service/28ae66-pet-travel/#bringing-your-pet-
bird-reptile-amphibian-rabbit-or-rodent-into-ireland) féach treoir DAFM le do
thoil, agus déan cinnte go bhfuil go leor ama agat chun na riachtanais
réamhiompórtála a chomhlíonadh, lena n-áirítear ceanglais maidir le deimhniú
sláinte tréidliachta, tástáil, nó coraintín a chur i gcríoch.

Tá [ foirmeacha agus fógraí ](https://www.gov.ie/en/publication/b3e83-import-
into-ireland-of-pet-birds-forms-of-advance-notice-and-accompanying-
declaration/) ar fáil ar Láithreán Gréasáin DAFM.

##  Peataí neamhchomhlíontacha

Mura gcomhlíonann do pheata na riachtanais iontrála, féadfar cead isteach in
Éirinn a dhiúltú dó. Féadfaidh an Roinn Talmhaíochta, Bia agus Mara do pheata
a sheoladh ar ais go dtí an tír ón ar thaistil tú.

De rogha air sin féadfaidh DAFM do pheata a chur i gcoraintín le tástáil nó le
micrishliseadh agus le vacsaíniú chun ceanglais an AE a chomhlíonadh. Fanfaidh
do pheata i gcoraintín go dtí go gcomhlíonfaidh sé Reachtaíocht an AE go
hiomlán. In imthosca an-teoranta, féadfar do pheata a chur chun suain. Beidh
ort íoc as costas na mbeart seo a chlúdach, lena n-áirítear coraintín más gá.

##  Tuilleadh eolas agus teagmhálacha

Tá [ teimpléid bhana do Dheimhnithe Sláinte an AE, foirmeacha réamhfhógra agus
miontreoir ](https://www.gov.ie/en/service/28ae66-pet-travel/) ar fáil ó DAFM.

###  An Roinn Talamhaíochta, Bia agus Mara

Rannóg Shláinte Ainmhithe

An Teach Talmhaíochta  
Sráid Chill Dara  
Baile Átha Cliath 2  
Éire

**Teil:** (01) 607 2827

**Láithreán Gréasáin:** [ https://www.gov.ie/en/service/28ae66-pet-travel/
](https://www.gov.ie/en/service/28ae66-pet-travel/)

**R-phost:** [ livetrade@agriculture.gov.ie
](mailto:livetrade@agriculture.gov.ie)

_**Dáta an Leasaithe Deireanaigh:** 2 Feabhra 2023 _

[
](https://facebook.com/sharer/sharer.php?u=https://www.citizensinformation.ie/ga/moving-
country/moving-to-ireland/coming-to-live-in-ireland/bringing-pets-to-
ireland/?utm_source=sharebutton_facebook) [
](https://twitter.com/intent/tweet/?text=Peata%C3%AD%20a%20th%C3%B3g%C3%A1il%20go%20h%C3%89irinn&url=https://www.citizensinformation.ie/ga/moving-
country/moving-to-ireland/coming-to-live-in-ireland/bringing-pets-to-
ireland/?utm_source=sharebutton_twitter) [
](whatsapp://send?text=https://www.citizensinformation.ie/ga/moving-
country/moving-to-ireland/coming-to-live-in-ireland/bringing-pets-to-
ireland/?utm_source=sharebutton_whatsapp) [
](mailto:?subject=Peata%C3%AD%20a%20th%C3%B3g%C3%A1il%20go%20h%C3%89irinn&body=https://www.citizensinformation.ie/ga/moving-
country/moving-to-ireland/coming-to-live-in-ireland/bringing-pets-to-
ireland/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Do fheithicil a thabhairt ar ais go hÉirinn_ ](/ga/returning-to-ireland/planning-your-journey-home/bringing-your-vehicle-back-to-ireland/)

Faigh amach conas díolúine ó CCF, CBL agus dleachtanna custaim a éileamh agus
do charr á thabhairt go hÉirinn.

  * [ _Mo pháirtnéir neamh-LEE a thabhairt go hÉirinn chun pósadh_ ](/ga/returning-to-ireland/residency-and-citizenship/bringing-my-non-eea-partner-to-ireland-to-get-married/)

Leagtar amach conas do pháirtí neamh-LEE, RA nó Eilvéiseach a thabhairt go
hÉirinn chun pósadh.

  * [ _Corp a thabhairt ar ais go hÉirinn chun é a adhlacadh nó a chréamadh_ ](/ga/death/practical-arrangements-after-a-death/bringing-a-body-to-ireland-for-burial-or-cremation/)

Nuair a fhaigheann duine bás thar lear is minic is deacair dul i ngreim le ba
cheart a dhéanamh. Léirítear na céimeanna anseo i dtaca le corp a thabhairt
abhaile chun é a adhlacadh nó a chréamadh bás agus ag fáil bháis sochraidí

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

