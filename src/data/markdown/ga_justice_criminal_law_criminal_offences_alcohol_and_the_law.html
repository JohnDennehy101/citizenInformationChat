English  | **Gaeilge**

**Anseo atá tú:** [ Baile ](/ga/) > [ Dlí ](/ga/justice/) > [ An Dlí Coiriúil
](/ga/justice/criminal-law/) > [ Cionta Choiriúil ](/ga/justice/criminal-
law/criminal-offences/) > Alcól agus an dlí

#  Alcól agus an dlí

  * Réamhrá 
  * Ceadúnais agus uaireanta oscailte 
  * Daoine óga agus an t-alcól 
  * Alcól a dhíol ar phraghas laghdaithe agus ‘uair an tsonais’ 
  * Ag ól in áit phoiblí 
  * Iompar agus daoine ar meisce 
  * Bearta an Rialtais chun ól an alcóil a laghdú 
  * Fíneálacha agus pionóis 
  * Tuilleadh Eolais 

##  Réamhrá

Réamhrá

Díoltar deochanna meisciúla de réir rialaithe dlí, agus ní ceadmhach ach do
ghnólachtaí ceadúnaithe amháin alcól a thabhairt amach ná a dhíol. Is cion é
alcól a dhíol le haon duine faoi bhun 18 mbliana d’aois, agus ní mór do thithe
tábhairne, d’óstáin agus do bhialanna a chuireann alcól ar fáil é sin a
dhéanamh le linn na n-uaireanta oscailte atá leagtha síos.

Cuireann an cháipéis seo síos ar an dlí in Éirinn mar a bhaineann sé le
halcól, leis na pionóis má bhristear na dlíthe sin agus cumhachtaí an Gharda
Síochána chun iad a chur i bhfeidhm.

Tá eolas anseo freisin maidir le

  * [ Cionta tiomáint faoi thionchar an óil in Éirinn ](http://staging.citizensinformation.ie/en/travel_and_recreation/motoring_1/driving_offences/drink_driving_offences_in_ireland.html)
  * [ Seirbhísí tacaíochta d’andúil san alcól ](http://staging.citizensinformation.ie/en/health/health_services/alcohol_and_drug_treatment_services/alcohol_addiction_services.html)

##  Ceadúnais agus uaireanta oscailte

Ní féidir alcól a dhíol ar áitreabh ceadúnaithe ach amháin le linn uaireanta
atá leagtha síos. Is iad seo na huaireanta do thithe tábhairne a chuireann
alcól ar fáil ar an áitreabh:

  * Luan go Déardaoin ó 10:30am go dtí 11:30pm 
  * Aoine agus Satharn ó 10:30am go dtí 12:30am 
  * Domhnach ó 12:30pm go dtí 11:00pm 

I siopaí eischeadúnais (lena n-áirítear ollmhargaí), is féidir alcól a dhíol
idir na huaireanta seo:

  * Luan go Satharn ó 10:30am go dtí 10:00pm 
  * Domhnach agus Lá Fhéile Pádraig ó 12:30pm go dtí 10:00 pm 

###  Cineál ceadúnas alcóil

Tá roinnt ceadúnas ann a bhfuil coinníollacha difriúla ag gabháil leo.

_Ar-Ghnáthcheadúnas Tábhairneora_ Leis an gceadúnas seo, ceadaítear don
sealbhóir deochanna meisciúla a dhíol ar an áitreabh le linn na
ngnáthuaireanta oscailte. Ní mór athnuachan a dhéanamh ar an iarratas seo leis
an [ Cúirt Chuarda
](http://staging.citizensinformation.ie/en/justice/courts_system/circuit_court.html)
.

_Ordú Díolúine Speisialta_ ceadaítear don sealbhóir deochanna meisciúla a riar
taobh amuigh de na gnáthuaireanta oscailte. Is é 2:30am an uair is déanaí ar
féidir alcól a riar chun é a ol ar an áitreabh. Ní mór iarratas ar an díolúine
seo a dhéanamh sa [ Cúirt Dúiche
](http://staging.citizensinformation.ie/en/justice/courts_system/district_court.html)
áitiúil.

_Ceadúnas Ceoil agus Amhránaíochta Poiblí agus/nó Ceadúnas Damhsa Poiblí_ tá
gá leis an gceadúnas seo má ta ceol beo ar siúl nó má tá an t-ionad ag
feidhmiú mar chlub oíche nó mar dioscó. Is í an Chúirt Dúiche áitiúil a
bhronnann an ceadúnas seo.

_Deimhniú Bialainne_ ceadaítear do thithe tábhairne a chuireann béile
substaintiúil ar fáil (béile a chosnaíonn níos mó ná €9) alcól a riar ar feadh
uair an chloig tar éis do na gnáthuaireanta oscailte a bheith thart má tá sé á
ól leis an mbéile sin. Le Deimhniú Bialainne Teoranta bronntar an díolúine
chéanna ar chuid de theach tábhairne.

_Ar-Cheadúnas Miondíoltóra Fíona_ bronntar an ceadúnas seo ar ‘thithe
úrúcháin’ agus

féadfaidh an sealbhóir seiris, fíon den chéad rogha agus deochanna meisciúla
coipthe a dhíol a bhfuil toirt níos lú ná 23% ann.

_Ceadúnas Ócáide_ úsáidtear é seo le haghaidh ócáidí a reachtáltar in ionaid
nó in áitreabh nach gnách dóibh alcól a riar. Ní féidir é a bhronnadh ach ar
sealbhóir a bhfuil ceadúnas aige nó aici cheana féin. Cuirtear iarratas
isteach ar an gceadúnas seo sa Chúirt Dúiche áitiúil.

##  Daoine óga agus an t-alcól

Ní mór duit bheith 18 nó os a chionn in Éirinn. Is cion é:

  * Alcól a riar do dhuine atá faoi bhun 18 
  * Ligean ort go bhfuil 18 sáraithe agat chun alcól a cheannach 
  * Alcól a cheannach do dhuine atá faoi bhun 18 

Is cion é freisin alcól a thabhairt do dhuine ata faoi bhun 18, ach amháin sa
chás go bhfuil sé seo ag tarlú i dteach duine, agus go bhfuil cead tugtha ag
tuismitheoirí an linbh sin.

###  Aoischárta an Gharda

Má tá tú 18 nó os a cionn, is féidir [ cur isteach ar Aoischárta an Gharda
](https://www.agecard.ie/forms/home/) mar chruthúnas ar d’aois. Ní cárta
aitheantais í seo agus is í an t-aon chuspóir atá aicí ná chun a chruthú go
bhfuil 18 slánaithe ag an sealbhóir ionas gur féidir leis/léi alcól a
cheannach. Faightear [ Aoischárta an Gharda
](http://staging.citizensinformation.ie/en/health/health_services/alcohol_and_drug_treatment_services/age_card.html)
ar bhonn deonach agus cosnaíonn sí €10. Is féidir leat cur isteach uirthi ar
líne.

###  Leanaí i dtithe tábhairne

Is féidir leat do leanbh (faoi 18) a thabhairt leat isteach i dteach tábhairne
ach tá srianta áirithe i gceist leis seo:

Ní mór do leanaí faoi bhun 15 a bheith faoi mhaoirseacht i gcónaí

Ní cheadaítear do leanaí faoi 15 a bheith san áitreabh ach amháin idir 10:30
am agus 9:00 pm (10:00 pm ó Bhealtaine go Meán Fómhair)

Ceadaítear do leanaí atá 15 agus os a chionn a bheith san áitreabh tar éis
9:00 (10:00 pm ó Bhealtaine go Meán Fómhair) má tá siad ag freastal ar ócáid
phríobháideach ina dtugtar béile substaintiúil dóibh.

Tá sé de cheart freisin ag sealbhóir an cheadúnais (de ghnáth úinéir an tí
tábhairne) cead isteach a dhiúltiú do leanbh nó do leanaí má mheasann siad go
mbeadh sé díobhálach do shláinte, do shábháilteacht nó do leas an linbh sin.

##  Alcól a dhíol ar phraghas laghdaithe agus ‘uair an tsonais’

Tá sé mídhleathach alcól a dhíol ar phragas laghdaithe ag amanna faoi leith i
rith an lae. Ciallaíonn sé seo go bhfuil ' [ uair an tsonais' i gcoinne an dlí
](http://www.irishstatutebook.ie/eli/2003/act/31/section/20/enacted/en/html#sec20)
in Éirinn.

Beidh promóisin agus tairiscintí speisialta eile mídhleathach ó Eanáir 2021,
lena n-áirítear:

  * Cláir chártaí dhílseachta a thugann luaíocht do chustaiméirí as alcól a cheannach 
  * Promóisin ina ndíoltar deochanna meisciúla ar phragas laghdaithe nó tugtar amach saor in aisce iad nuair a cheannaítear iad le táirgí áirithe eile 
  * Promóisin ghearrthéarmacha ina laghdaítear praghas na ndeochanna alcóil ar feadh tréimhse atá níos lú ná 3 lá 

##  Ag ól in áit phoiblí

Go ginearálta, ní chuirtear cosc ar dhaoine a bheith ag ól in áit phoiblí. Tá
fodhlíthe, áfach, ag mórán comhairlí cathrach agus contae a chuireann cosc ar
alcól a ól i roinnt áiteanna poiblí nó i ngach áit phoiblí.

Tá an chumhacht ag na Gardaí alcól a ghabháil sa chás go bhfuil tú ag ól in
áit phoiblí agus á d’iompar ar bhealach a d’fhéadfadh cúis imní a chruthú i
leith sábháilteachta. Tá an chumhacht acu freisin alcól atá á ól ag leanbh
faoi bhun 18 a ghabháil, nó má chreideann siad le réasún, go n-ólfaidh leanbh
faoi bhun 18 an t-alcól sin.

Is cion é [ alcól a ól, a ceannaíodh i ngabhdán dúnta (i.e. i mbuidéal nó i
gcanna) laistigh de 100 méadar
](http://www.irishstatutebook.ie/eli/2003/act/31/section/17/enacted/en/html#sec17)
den siopa eischeadúnais inar díoladh é. Ní chuireann an dlí cosc ar dheochanna
a sheacadadh go dtí tithe príobháideacha ó thithe tábhairne, agus tá cead ag
daoine deochanna a thabhairt abhaile leo.

Is cion é freisin bheith [ chomh dona sin ar meisce in áit phoiblí
](http://www.irishstatutebook.ie/eli/1994/act/2/section/4/enacted/en/html#sec4)
gur féidir a mheas le réasún, go bhféadfá díobháil a dhéanamh duit nó do
dhuine ar bith mórthimpeall ort.

##  Iompar agus daoine ar meisce

Faoin Acht Deochanna Meisciúla 2003, duine atá ar meisce a mhéid sin go
bhféadfaidís díobháil a dhéanamh dóibh féin nó do dhaoine eile is ea ‘duine ar
meisce’.

Is cion é alcól a sholáthar do dhuine atá ar meisce. Is cion é freisin páirt a
ghlacadh in iompar mí-ordúil in aitreabh ceadúnaithe. Ciallaíonn sé seo nach
féidir leat tú féin a iompar ar bhealach a chruthaíonn baol do shláinte, do
shábháilteacht nó do leas aon duine eile atá san áitreabh. Má iarrann
sealbhóir an cheadúnais nó baill den Gharda Síochána ort an áitreabh a
fhágáil, ní mór duit amhlaidh a dhéanamh nó d’fhéadfá a bheith ciontach i
gcion. Anuas air sin, d’fhéadfaí thú a ghabháil.

##  Bearta an Rialtais chun ól an alcóil a laghdú

Tá bearta tugtha isteach ag an Rialtas chun daoine a spreagadh chun go
n-ólfaidís níos lú. Áirítear leis seo rialacha a bhaineann le promóisean
deochanna agus ‘uair an tsonais’ (féach thuas).

###  Fógraíocht alcóil

Tá rialacha dochta ann maidir le fógraíocht a dhéanamh faoin alcól in Éirinn.
Tá sé mídhleathach alcól a fhógairt:

  * Ar fheithiclí seirbhíse poiblí nó istigh iontu, ag stadanna nó stáisiúin iompar poiblí agus laistigh de 200 méadar amach ó scoil, crèche nó clós súgartha de chuid an údarás áitiúil 
  * I bpictiúrlann seachas má tá rangú 18 ag an scannán atá á taispeáint nó in áitreabh ceadúnaithe laistigh de phictiúrlann 
  * Ar éadaí leanaí 

###  Íosphraghsáil aonaid

De réir na hÍosphraghsála Aonaid (MUP), ní mór an t-íosphraghas, ar a laghad,
atá leagtha síos don mhéid alcóil atá sa deoch, a ghearradh ar an deoch
meisciúil sin. [ San Acht um Shláinte Phoiblí (Alcól) 2018
](http://www.irishstatutebook.ie/eli/2018/act/24/enacted/en/html) tá sé
pleanáilte MUP a thabhairt isteach in Éirinn, ach níor cuireadh tús fós leis
an alt sin den Acht ina leagtar síos an dlí maidir le MUP.

##  Fíneálacha agus pionóis

Sa tábla seo déantar achoimre ar roinnt de na pionóis atá ann má bhristear
dlíthe in Éirinn a bhaineann le halcól. Ní liosta iomlán é de na dlíthe agus
na pionóis go léir a bhaineann le halcól. Anuas air sin, tá eolas anseo maidir
le [ cionta a bhaineann le tiomáint faoi thionchar an óil.
](http://staging.citizensinformation.ie/en/travel_and_recreation/motoring_1/driving_offences/drink_driving_offences_in_ireland.html)

**Cion** |  **Pionós**  
---|---  
[ Alcól a thabhairt nó é a dhíol le duine faoi bhun 18 ](http://www.irishstatutebook.ie/eli/2003/act/31/section/13/enacted/en/html#sec13) |  Fíneáil suas le €5,000 agus ordú dúnta do shealbhóir an cheadúnais   
[ Ólachán faoi aois ](http://www.irishstatutebook.ie/eli/1988/act/16/section/33/enacted/en/html) [ Ag ligean ort go bhfuil 18 sáraithe agat chun alcól a cheannach ](http://www.irishstatutebook.ie/eli/1988/act/16/section/33/enacted/en/html) [ Cead a thabhairt do do leanbh bheith in áitreabh ceadúnaithe gan mhaoirseacht ](http://www.irishstatutebook.ie/eli/2003/act/31/section/14/enacted/en/html#sec14) |  Fíneáil suas le €500   
[ Alcól a sholáthar do dhuine atá ar meisce ](http://www.irishstatutebook.ie/eli/2003/act/31/section/5/enacted/en/html#sec5) |  Fíneáil €4000 don chéad chion agus €5000 do chionta ina dhiaidh sin   
[ Bheith i mbun iompair mhíordúil nó diúltú áitreabh ceadúnaithe a fhágáil nuair a iarann sealbhóir an cheadúnais nó Garda ort é sin a dhéanamh ](http://www.irishstatutebook.ie/eli/2003/act/31/section/8/enacted/en/html#sec8) |  Fíneáil suas le €500   
[ Bheith chomh dona sin ar meisce in áit phoiblí go bhfuil baol ann duit féin nó do dhaoine eile ](http://www.irishstatutebook.ie/eli/1994/act/2/section/4/enacted/en/html#sec4) |  Fíneáil suas le €500   
[ Aoischárta an Gharda a athrú ](http://www.irishstatutebook.ie/eli/2007/si/159/made/en/print) |  Fíineáil suas le €2500 agus/nó téarma príosúnachta suas le 12 mhí   
  
###  Reachtaíocht

Is í seo a leanas an reachtaíocht a bhaineann le halcól a chur ar fáil in
aitreabh ceadúnaithe, alcól a dhíol i siopaí eischeadúnais agus alcól a ól in
áiteanna poiblí:

  * [ an tAcht um Shláinte Phoiblí (Alcól) 2018 ](http://www.irishstatutebook.ie/eli/2018/act/24/enacted/en/html)
  * [ an tAcht Deochanna Meisciúla 2008 ](http://www.irishstatutebook.ie/eli/2008/act/17/enacted/en/html)
  * [ an tAcht Deochanna Meisciúla 2003 ](http://www.irishstatutebook.ie/eli/2003/act/31/enacted/en/html)
  * [ an tAcht Deochanna Meisciúla 2000 ](http://www.irishstatutebook.ie/eli/2000/act/17/enacted/en/html) , 
  * [ an tAcht Ceadúnúcháin, 1872 ](http://www.irishstatutebook.ie/eli/1872/act/94/enacted/en/html)
  * [ an tAcht um Cheartas Coiriúil (Ord Poiblí),1994 ](http://www.irishstatutebook.ie/eli/1994/act/2/enacted/en/html)

##  Tuilleadh Eolais

Má tá tú [ buartha faoi méid atá á ól agat
](http://staging.citizensinformation.ie/en/health/health_services/alcohol_and_drug_treatment_services/alcohol_addiction_services.html)
nó faoi dhuine éigin eile, tá cabhair le fáil:

  * Is féidir leat glaoch a chur ar líne chabhrach FSS Drugaí agus Alcól ar 1800 459 459. 
  * Tá [ liosta de sheirbhísí tacaíochta ](https://www2.hse.ie/services/alcohol-support-and-services/) maidir le halcól ag FSS 
  * Tá eolas do dhaoine óga le fáil ag SpunOut dóibh siúd atá buartha faoin méid atá á ól acu 

_**Dáta an Leasaithe Deireanaigh:** 26 Aibreán 2022 _

[
](https://facebook.com/sharer/sharer.php?u=https://www.citizensinformation.ie/ga/justice/criminal-
law/criminal-offences/alcohol-and-the-law/?utm_source=sharebutton_facebook) [
](https://twitter.com/intent/tweet/?text=Alc%C3%B3l%20agus%20an%20dl%C3%AD&url=https://www.citizensinformation.ie/ga/justice/criminal-
law/criminal-offences/alcohol-and-the-law/?utm_source=sharebutton_twitter) [
](whatsapp://send?text=https://www.citizensinformation.ie/ga/justice/criminal-
law/criminal-offences/alcohol-and-the-law/?utm_source=sharebutton_whatsapp) [
](mailto:?subject=Alc%C3%B3l%20agus%20an%20dl%C3%AD&body=https://www.citizensinformation.ie/ga/justice/criminal-
law/criminal-offences/alcohol-and-the-law/?utm_source=sharebutton_email) [
](javascript:void\(0\))

###  Ábhar Gaolmhar

  * [ _An dlí agus íospartaigh choireanna_ ](/ga/justice/victims-of-crime/victims-and-the-law/)

Tá cur síos anseo ar an reachtaíocht a cuireadh i bhfeidhm le cosaint agus
tacaíocht a thabhairt d'íobartaigh choireanna.

  * [ _Criosanna sabhála a úsáid in Éirinn_ ](/ga/travel-and-recreation/roads-and-safety/seatbelts-when-motoring-in-ireland/)

Tá dualgas dlíthiúil ann in Éirinn lena bheith srianta mar a bhítear ag
gluaisteánaíocht agus feidhmíonn sé seo do thiománaithe agus do phaisineirí
araon.

  * [ _An tAcht Meabhair-Shláinte 2001_ ](/ga/health/health-services/mental-health/mental-health-act-2001/)

Thug an tAcht Meabhair-Shláinte 2001 isteach athruithe tábhachtach ar rialacha
faoi ligean isteach chuig ospidéil shíciatracha, ar mhonatóireacht agus
rialacháin ospidéil agus cearta dlíthiúla othar.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

