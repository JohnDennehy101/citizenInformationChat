English  | **Gaeilge**

**Anseo atá tú:** [ Baile ](/ga/) > [ Leas Sóisialach ](/ga/social-welfare/) >
[ Scéimeanna Leasa Forlíonacha ](/ga/social-welfare/supplementary-welfare-
schemes/) > Forlíonadh Cíos

#  Forlíonadh Cíos

  * Réamhrá 
  * Foréigean Teaghlaigh agus Forlíonadh Cíosa 
  * Rialacha 
  * Rialacha eile d’Fhorlíonadh Cíosa 
  * Rataí 
  * Conas iarratas a dhéanamh 
  * Cá ndéanfaidh mé iarratas 

##  Réamhrá

Íocaíocht ar a ndéantar tástáil mhaoine is ea Forlíonadh Cíosa a íoctar le
daoine atá ina gcónaí i gcóiríocht phríobháideach ar cíos nach féidir leo íoc
as costas a gcóiríochta féin óna n-acmhainní féin.

Is tacaíocht ioncaim ghearrthéarmach é do dhaoine san earnáil phríobháideach
ar cíos.

###  Tiarnaí Talún

Tá faoiseamh cánach ar fáil do thiarnaí talún a ligeann áitreabh ar cíos le
tionóntaí a bhfuil Forlíonadh Cíosa nó ÍCT á fháil acu. Is féidir níos mó a
léamh inár gcáipéis ar Creidmheas agus faoiseamh ó cháin ar thithíocht.

Sonraítear sa reachtaíocht chomhionannais roinnt foras nach féidir le tiarnaí
talún idirdhealú a dhéanamh i gcoinne tionóntaí féideartha fúthu. Áirítear
leis seo an foras “cúnaimh tithíochta”. Is féidir níos mó a léamh faoi seo in
‘Idirdhealú nuair a ligtear maoin chónaithe’ thíos.

##  Foréigean Teaghlaigh agus Forlíonadh Cíosa

Is féidir le híospartaigh foréigin teaghlaigh a atreoraíonn seirbhís sláinte
atá cistithe ag Tusla teacht láithreach bonn a fháil ar Fhorlíonadh Cíosa. Ní
chuirfear an tástáil mhaoine d’Fhorlíonadh Cíosa i bhfeidhm ar feadh 3 mhí.

Is féidir Forlíonadh Cíosa a shíneadh ar feadh 3 mhí bhreise, ach cuirfear an
tástáil mhaoine i bhfeidhm.

Tar éis na tréimhse 6 mhí seo, má tá riachtanas tithíochta fadtéarmach ag an
duine, is féidir leo iarratas a dhéanamh lena n-údarás tithíochta áitiúil chun
teacht ar thacaíochtaí tithíochta sóisialta agus ar Íocaíocht Cúnaimh
Tithíochta (an ÍCT), má tá siad incháilithe.

##  Rialacha

###  Critéir incháilitheachta d’Fhorlíonadh Cíosa

Níl tú i dteideal Forlíonadh Cíosa a fháil ach más fíor-thionónta (bona fide)
thú agus má chomhlíonann tú ceann amháin de na coinníollacha seo a leanas:

  * Bhí Forlíonadh Cíosa á fháil agat sna 12 mhí roimh dháta d’iarratais. 
  * Bhí cónaí ort i gcóiríocht phríobháideach ar cíos ar feadh 6 mhí, ar a laghad, (183 lá) le 12 mhí anuas, bhí tú in ann íoc as an gcíos ag tús do thionóntachta agus níl tú in ann leanúint leis an gcíos a íoc mar gheall gur tháinig athrú suntasach ar do chúinsí a tharla i ndiaidh gur thosaigh tú le háit a ghlacadh ar cíos. 

Féadfaidh tú an t-am a chaith tú ag cónaí i mbreis agus cóiríocht ar cíos
amháin a chur le chéile chun an tréimhse 6 mhí (183 lá) a shásamh.

Má theastaíonn cabhair uait le do chíos ach mura gcomhlíonann tú na
coinníollacha seo, caithfidh tú teagmháil a dhéanamh le d’údarás áitiúil go
ndéanfar measúnú ar do riachtanais tithíochta.

##  Rialacha eile d’Fhorlíonadh Cíosa

Ní sholáthrófar Forlíonadh Cíosa ach má tá an chóiríocht oiriúnach do do chuid
riachtanas. Ní íoctar Forlíonadh Cíosa, go ginearálta, má tá an cíos os cionn
na teorann uasta cíosa a shocraítear do do chontae (féach ‘Rátaí’ thíos chun
teacht ar fhaisnéis faoi na teorainneacha seo agus faoi chúinsí inar féidir
iad a tharscaoileadh).

###  Chomh maith leis sin, ní mór duit:

  * Pas a bhaint amach i  dtástáil ghnáthchónaithe 
  * Pas a bhaint amach i dtástáil mhaoine 

**Ní cháileoidh tú d’Fhorlíonadh Cíosa:**

  * Má tá tú ag fágáil tithíocht údaráis áitiúil gan cúis réasúnta. 
  * Má d’fhág údarás áitiúil as an áireamh thú as tithíocht shóisialta ar chúiseanna lena mbaineann dea-bhainistiú eastáit nó iompar frithshóisialta. 
  * Má tá tú ag freastal ar oideachas go lánaimseartha. Ach má tá  Liúntas um Filleadh ar an Oideachas  á fháil agat, nó má tá tú ag glacadh páirte sa [ Chlár um Filleadh ar Oideachas ](/ga/social-welfare/back-to-education/back-to-education-programme/) , b’fhéidir go mbeidh teideal agat ar Fhorlíonadh Cíosa. 
  * Tá Íocaíocht Cúnaimh Tithíochta (HAP) á fháil agat. 

**Áit á fháil ar cíos agat ó thuismitheoir** **:** Ní féidir leat Forlíonadh
Cíosa a fháil chun cabhrú leat cíos a íoc le do thuismitheoir má tá tú i do
chónaí i dteach an teaghlaigh. Má tá an dara maoin ag do thuismitheoir, ní
bhfaighidh tú Forlíonadh Cíosa go ginearálta don mhaoin seo mura féidir leat a
chruthú gur fíor-thionónta (bona fide) thú.

**Cóiríocht a roinnt le do thiarna talún:** B’fhéidir go bhfuil tú i dteideal
Forlíonadh Cíosa a fháil má [ tá tú ag cónaí i dteach do thiarna talún
](/ga/housing/renting-a-home/tenants-rights-and-responsibilities/sharing-
accommodation-with-your-landlord/) . Ní mór gur fíor-shocrú tiarna
talún/tionónta atá ann. Tá ar do thiarna talún cuid den fhoirm a chomhlánú
agus a (h)uimhir PSP a sholáthar (féach ‘Conas iarratas a dhéanamh’ thíos).

###  Forlíonadh Cíosa agus Fostaíocht

**Ní** bheidh tú incháilithe d’Fhorlíonadh Cíosa má tá tú fostaithe go
lánaimseartha (30 uair a chloig sa tseachtain nó níos mó). (I gcás
lánúineacha, má tá duine den lánúin fostaithe go lánaimseartha, beidh an
bheirt acu eisiata maidir le Forlíonadh Cíosa a éileamh). Measúnaítear éilimh
ó dhaoine féinfhostaithe i leith chúinsí aonair an cháis agus d’fhéadfaí
iarraidh ort a thaispeáint go bhfuil tú ag oibriú faoi bhun 30 uair sa
tseachtain. Má tá tú ag oibriú os cionn 30 uair sa tseachtain i bhfostaíocht
nó i bhféinfhostaíocht, nó má fhaigheann tú Liúntas Fiontraíochta um Fhilleadh
ar Obair, ní mór do d’údarás áitiúil a mheas go bhfuil tú i dteideal bheith
rannpháirteach sa [ Scéim Cóiríochta ar Cíos ](/ga/housing/local-authority-
and-social-housing/rental-accommodation-scheme/) (SCC).

###  Ioncam a chuirtear san áireamh d’Fhorlíonadh Cíosa

  * Glanioncam ó fhostaíocht (is ionann seo agus an t-ollioncam lúide ÁSPC agus costais taistil réasúnta. Ní dhéantar measúnú ar ioncam  cleithiúnaí linbh  ó fhostaíocht atá 17 mbliana d’aois agus atá in oideachas lánaimseartha, mar bhealach d’Fhorlíonadh Cíosa.) 
  * Íocaíochtaí leasa shóisialaigh (d’eisceachtaí – féach ‘Ioncam nach gcuirtear san áireamh’ thíos) 
  * Íocaíocht do Theaghlaigh i bhFostaíocht (ITF) 
  * Ioncam in airgead tirim (mar shampla, cothabháil) 
  * An t-ioncam go léir agus luach na maoine go léir a ndeachaigh tú as duit féin chun cáiliú don Fhorlíonadh Cíosa 
  * Caipiteal (mar shampla, maoin seachas do theach féin, coigilteas agus infheistíochtaí). 

Déantar an measúnú seo a leanas ar luach caipitiúil na maoine (seachas do
theach féin), coigilteas agus infheistíochtaí:

**Luach caipitiúil na maoine** **Caipiteal** |  **Déantar an mhaoin sheachtainiúil a mheas amhail**  
---|---  
An chéad €5,000  |  Nialas   
An chéad €10,000  |  €1 in aghaidh gach €1,000   
An chéad €25,000  |  €2 in aghaidh gach €1,000   
Aon chaipiteal os cionn €40,000  |  €4 in aghaidh gach €1,000   
  
Déantar neamhaird d’ioncam ó roinnt foinsí - is é sin, ní ghlactar san áireamh
é - nuair a ríomhtar an méid Forlíonadh Cíosa a gcáilíonn tú lena fháil. Is
féidir leat teacht ar fhaisnéis bhreise inár gcáipéis ar Fhorlíonadh Cíosa a
ríomh.

###  Cothabháil agus Forlíonadh Cíosa

Déantar cothabháil a mheasúnú mar _ioncam teaghlaigh breise_ (féach thuas)
agus déantar íocaíochtaí cothabhála a mhéid le €95.23 sa tseachtain a mheasúnú
ar an iomlán. Baineann an neamhaird ioncaim bhreise (féach thuas) le
híocaíochtaí cothabhála os cionn an mhéid seo. Is é an chúis atá leis sin ná
go meastar an chéad €95.23 sa tseachtain d’íocaíochtaí cothabhála a bheith ina
ranníocaíocht i leith do chostas tithíochta.)

**Sampla:** Déantar d’íocaíocht iomlán cothabhála a mhéid le €95.23 in aghaidh
na seachtaine a mheasúnú go hiomlán más í cothabháil an t-aon ioncam
teaghlaigh breise atá agat. Baineann an neamhaird ioncam teaghlaigh €75 le
suimeanna os a chionn seo agus, dá bhrí sin, ní chuirtear 25% den chothabháil
ar fad os cionn €170.23 san áireamh.

###  Do ranníocaíocht cíosa (Ranníocaíocht Teaghlaigh)

A luaithe a ríomhtar an méid Forlíonadh Cíosa a gcáilíonn tú dó, asbhainfear
€30 de, ar a laghad. Is amhlaidh a dhéantar seo mar gheall gur gá duit €30 sa
tseachtain a íoc, ar a laghad, i dtreo do chíosa. B’fhéidir go n-íocann tú
níos mó ná €30 mar gheall go bhfuil dualgas ort freisin ranníoc le haon
acmhainní inmheasúnaithe breise atá agat os cionn an bhunráta chuí de Liúntas
Leasa Forlíontach a chur i dtreo do chíosa. Caithfidh lánúin a bhfuil
Forlíonadh Cíosa á éileamh acu €40 sa tseachtain, ar a laghad, a íoc i dtreo a
gcíosa.

Caithfidh aon daoine neamhchleithiúnacha muinteartha a bhraitheann go hiomlán
ar íocaíocht leasa shóisialaigh phearsanta €30 a íoc, chomh maith leis sin.
Mar sin féin, má rinneadh measúnú ar shochar agus pribhléid in aghaidh
d’íocaíochta leasa shóisialaigh, ní gá dóibh €30 a ranníoc. Más lánúin na
neamhchleithiúnaithe muinteartha, is ionann a ranníocaíocht agus €40. Íocfaidh
lánúin atá os cionn 65 bliain d’aois ag a bhfuil ioncam acu atá cothrom leis
an bPinsean Stáit (Ranníocach) nó atá níos lú ná an Pinsean Stáit (Ranníocach)
dá gcás ranníocaíocht €40 i dtreo a gcíosa. Ranníocfaidh lánúin a bhfuil
Pinsin Stáit (Ranníocach) á bhfáil ag an mbeirt acu ach nach bhfuil aon ioncam
eile acu, €40 i dtreo a gcíosa sheachtainiúil.

###  Forlíonadh Cíosa a Ríomh

Is féidir d’Fhorlíonadh Cíosa a ríomh a bheith deacair. Cinnfidh ionadaí na
Roinne Coimirce Sóisialaí (ar ar tugadh an tOifigeach Leasa Pobail roimhe seo)
cé acu an bhfuil nó nach bhfuil tú incháilithe d’Fhorlíonadh Cíosa agus
ríomhfaidh sé/sí an méid a íocfar leat. Tá faisnéis bhreise ar fáil faoi conas
Forlíonadh Cíosa a ríomh anseo

###  Idirdhealú nuair a dhéantar maoin chónaithe a ligean

Baineann an reachtaíocht chomhionannais le ligean agus le cóiríocht. Ní féidir
le tiarnaí talún idirdhealú a dhéanamh in aghaidh tionóntaí féideartha ar an
mbunús seo a leansa:inscne, stádais shibhialta, stádas teaghlaigh,
ghnéaschlaonta, reiligiúin, aoise, mhíchumais, cineáil nó ballraíocht den
Lucht Siúil.

Ní féidir idirdhealú a dhéanamh ort nuair a bhíonn áit á fháil ar cíos agat
nuair atá Forlíonadh Cíosa, ÍCT nó aon íocaíocht leasa shóisialaigh eile á
fáil agat. (Tugtar an foras “cúnaimh tithíochta” air seo.) Ciallaíonn seo nach
féidir le tiarnaí talún a lua níos mó nach nglactar le Forlíonadh Cíosa (nó
ÍCT) nuair a dhéantar cóiríocht a fhógairt agus ní féidir leo cíos a dhiúltú
duit mar gheall go bhfuil íocaíocht leasa shóisialaigh á fáil agat. Má
bhraitheann tú go ndearna tiarna talún nó a ngníomhaire idirdhealú ort, is
féidir teacht ar níos mó eolais faoi ghearán a dhéanamh faoin Achtanna um
Stádas Comhionann

##  Rataí

Íoctar Forlíonadh Cíosa go seachtainiúil nó go míosúil le seic, Ríomhaistriú
Airgid nó dréacht poist, i riaráistí de ghnáth.

Go ginearálta, cinnteoidh an méid Forlíonadh Cíosa a ríomhtar nach dtitfidh
d’ioncam, tar éis duit cíos a íoc, faoi bhun íosleibhéil. Is é an leibhéal seo
ráta an Liúntais Leasa Fhorlíontaigh le haghaidh do chúinsí lúide an ráta cuí
den Ranníocaíocht Teaghlaigh (féach thuas). B’fhéidir go n-íocfá níos mó ag
brath ar do mhaoin, áfach, – féach ‘Rialacha’ thuas.

Níor cheart go mbeadh an cíos a íoctar le do thiarna talún (is é sin, do
ranníocaíocht móide d’Fhorlíonadh Cíosa) os cionn an uasleibhéil chíosa a
socraíodh do do chontae nó do cheantar (d’fhéadfaí an fhoráil seo a
tharscaoileadh faoi chúinsí áirithe). Leagann an Roinn Gnóthaí Fostaíochta
agus Coimirce Sóisialaí (an RCS) an leibhéal uasta cíosa amach do do chontae.
Is féidir leis an RCS rátaí níos ísle a shocrú laistigh de na teorainneacha
seo, áfach. Más airde do chíos iarbhír ná an cíos uasta áitiúil, b’fhéidir go
ndéanfar Forlíonadh Cíosa a dhiúltú duit.

###  Cásanna ina bhfuil cíos os cionn na teorann ábhartha (athbhreithnithe
leanúnacha san áireamh)

Is féidir leis an DSP íocaíochtaí breise a dhéanamh maidir le Forlíonadh Cíosa
os cionn na dteorainneacha cíosa nuair a mheastar gur gá sin. Déantar é seo ar
bhonn cás ar chás do dhaoine atá ag fáil Forlíonadh Cíosa cheana féin agus
d'iarratasóirí nua.

Faoin gCreat Náisiúnta um Chothabháil Tionóntachta (NTSF), féadfaidh foireann
DSP tacaíocht airgeadais bhreise a sholáthar os cionn do ghnáthfhorlíonta
cíosa:

  * Méadaíonn nó leagann tiarna talún cíos os cionn na huasteorann cíosa do do cheantar 
  * Tá cóiríocht atá oiriúnaithe go speisialta agat féin nó ag duine de do theaghlach mar gheall ar mhíchumas. 

Má tá deacracht agat le d'Fhorlíonadh Cíosa ar chúis ar bith eile, ba chóir
duit dul i dteagmháil le hoifigeach seirbhíse leasa pobail DSP ag d'oifig
áitiúil a luaithe is féidir.

I gcúinsí teoranta áirithe is féidir leat íocaíochtaí breise a dhéanamh níos
mó ná an cíos a theorannú duit féin, ar choinníoll go bhfuil an t-ioncam
breise agat os cionn do ghnáth-theidlíochta leasa shóisialaigh.

Tá socrú ag an Roinn freisin leis an gcarthanas tithíochta Threshold chun tacú
le daoine atá i mbaol easpa dídine i mBaile Átha Cliath, i gCorcaigh, sa Mhí,
i gCill Dara, i gCill Mhantáin agus i gCathair na Gaillimhe.

###  Teorainneacha cíosa

Is féidir leat teacht ar na teorainneacha cíosa d’Fhorlíonadh Cíosa ar
láithreán gréasáin na Roinne. Tabhair faoi deara gur féidir leis an RCS rátaí
níos ísle a shocrú laistigh de na teorainneacha seo.

Leagtar amach in I.R. 221/07 na méideanna uasta d’Fhorlíonadh Cíosa is féidir
a íoc le tionóntaí. I gcás forbairtí deonacha tithíochta a chistítear tríd an
Scéim Cúnaimh Caipitil, is iad na rátaí €55 do dhuine singil agus €60 do
comhdhéanamh eile teaghlaigh. Tá na rialacha atá bunaithe don ranníocaíocht a
bhfuil súil leis go ndéanfaidh tú i dtreo do chíosa leagtha amach thuas.

I gcásanna ina bhfuil an cíos a bhfuil súil leis os cionn na teorann uasta
ábhartha, is é beartas ionchasach CNCT na Roinne, faoi mar a dtugtar cuntas
air thuas, chun cur chuige solúbtha cás ar chás a sholáthar, a chuireann
tacaíocht airgeadais bhreise lena chinntiú go gcoimeádann daoine a cháilíonn
d’Fhorlíonadh Cíosa a gcóiríocht.

**Athruithe ar do chúinsí**

Má thagann athrú ar do chúinsí, b’fhéidir nach gcáileoidh tú d’Fhorlíonadh
Cíosa a thuilleadh nó b’fhéidir go n-athróidh méid d’íocaíochta. Is féidir
níos mó a léamh faoi Forlíonadh Cíosa agus athruithe ar do chúinsí anseo.
Chomh maith leis sin, léigh Ceisteanna Coitianta faoi Fhorlíonadh Cíosa a
d’fhoilsigh an Roinn Gnóthaí Fostaíochta agus Coimirce Sóisialaí.  

##  Conas iarratas a dhéanamh

Chun iarratas a dhéanamh, comhlánaigh [ foirm iarratais ar Fhorlíonadh Cíosa
(pdf) ](https://assets.gov.ie/42214/d5508c17df7344beb8dde444cc0a02b4.pdf) .
Féadfaidh ionadaí na Roinne Coimirce Sóisialaí (ar ar tugadh Oifigeach Leasa
Pobail roimhe seo) nó an tSeirbhís um Fhaisnéis do Shaoránaigh áitiúil cabhrú
leat an fhoirm seo a chomhlánú.

Beidh ar do thiarna talún nó a ngníomhaire cuid den fhoirm a chomhlánú. Beidh
ar do thiarna talún a n-uimhir thagartha cánach (a n-uimhir PSP de ghnáth) a
sholáthar don RCS. Mura mian le do thiarna talún an fhoirm a chomhlánú, tá
fáil ar [ fhoirm ar leith (SWA 3C) (pdf)
](https://assets.gov.ie/21788/3468ca3f2aba4a6f99f8397d7699cd63.pdf) . Mura
bhfuil uimhir thagartha cánach ag do thiarna talún, ba cheart dóibh é seo a
lua i scríbhinn chuig an RCS agus a mhíniú cad ina thaobh gurb amhlaidh atá an
scéal. Tharlódh nach n-íocfar d’Fhorlíonadh Cíosa murar thug do thiarna talún
a n-uimhir chánach don RCS nó murar mhínigh siad cad ina thaobh nach bhfuil
ceann acu.

Beidh ort cruthúnas a thaispeáint i dtaobh d’aitheantais, ioncaim agus
tionóntachta. Caithfidh tú na cáipéisí seo a leanas a thabhairt leat, chomh
maith:

  * Cáipéisí aitheantais duit féin agus do do chleithiúnaithe, ar nós teastais bhreithe iomlána, pasanna, ceadúnas tiomána, cead oibre, Cead Cónaithe Éireannach (CCÉ), srl. 
  * Cáipéisí le d’ioncam agus do staid airgeadais a thaispeáint, ar nós duillíní pá, ráitis chánach, ráitis bhainc srl. 
  * Cáipéisí lena chruthú cá bhfuil cónaí ort, ar nós billí leictreachais, gáis nó gutháin, srl. 
  * Cáipéisí a bhaineann le do thionóntacht, ar nós do leabhair chíosa, do chomhaontaithe léasa nó tionóntachta. 

Is iondúil go dtabharfaidh ionadaí na RCS cuairt ort chun do chúinsí a
chinntiú.

###  Cinneadh a achomharc

Mura bhfuil tú sásta le cinneadh a rinneadh maidir le Forlíonadh Cíosa, is
féidir leat an cinneadh a achomharc leis an Oifig Achomhairc Leasa
Shóisialaigh. Caithfidh tú achomharc a dhéanamh laistigh de 21 lá i ndiaidh an
cinneadh a fháil.

##  Cá ndéanfaidh mé iarratas

###  None

_**Dáta an Leasaithe Deireanaigh:** 13 Meán Fómhair 2022 _

[
](https://facebook.com/sharer/sharer.php?u=https://www.citizensinformation.ie/ga/social-
welfare/supplementary-welfare-schemes/rent-
supplement/?utm_source=sharebutton_facebook) [
](https://twitter.com/intent/tweet/?text=Forl%C3%ADonadh%20C%C3%ADos&url=https://www.citizensinformation.ie/ga/social-
welfare/supplementary-welfare-schemes/rent-
supplement/?utm_source=sharebutton_twitter) [
](whatsapp://send?text=https://www.citizensinformation.ie/ga/social-
welfare/supplementary-welfare-schemes/rent-
supplement/?utm_source=sharebutton_whatsapp) [
](mailto:?subject=Forl%C3%ADonadh%20C%C3%ADos&body=https://www.citizensinformation.ie/ga/social-
welfare/supplementary-welfare-schemes/rent-
supplement/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Forlíonadh Cíosa agus athruithe ar do chúinsí_ ](/ga/social-welfare/supplementary-welfare-schemes/changes-to-rent-supplement/)

Forlíonadh Cíosa agus athruithe ar do chúinsí

  * [ _Do mhaoin a ligean ar cíos le haghaidh liúntas gearrthéarmach_ ](/ga/housing/owning-a-home/home-owners/renting-your-property-for-shortterm-lets/)

Information about the tax implications and rules you may need to follow if you
are renting your property or a room in your property to visitors for short-
term lets.

  * [ _Bileog Oibre le haghaidh Forlíonadh Cíosa a ríomh_ ](/ga/social-welfare/irish-social-welfare-system/case-studies-checklists/worksheet-for-calculating-rent-supplement/)

Is bileog oibre í seo a chabhróidh leat do Fhorlíonadh Cíosa a ríomh.
Caithfear an bhileog oibre seo a úsáid lenár ndoiciméad ar Conas Forlíonadh
Cíosa a Ríomh.

  * [ _Renting out a room in your home_ ](/ga/housing/owning-a-home/home-owners/renting-out-a-room-in-your-home/)

If you rent out a room in your home, you have certain rights and
responsibilities. These are different depending on your home and the type of
accommodation you are renting.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

