English  | **Gaeilge**

**Anseo atá tú:** [ Baile ](/ga/) > [ Ag filleadh ar Éirinn ](/ga/returning-
to-ireland/) > [ Cónaitheacht agus saoránacht ](/ga/returning-to-
ireland/residency-and-citizenship/) > Do chéile nó do pháirtnéir neamh-LEE a
thabhairt abhaile go hÉirinn

#  Do chéile nó do pháirtnéir neamh-LEE a thabhairt abhaile go hÉirinn

  * Réamhrá 
  * Céim 1: Seiceáil an dteastaíonn víosa ó do pháirtnéir chun Éire a iontráil 
  * Céim 2: Seol an t-iarratas ar ais 
  * Céim 3: Déan ullmhú do rialú teorann 
  * Céim 4: Cláraigh leis na húdaráis inimirce agus déan iarratas ar chónaitheacht 
  * Céim 5: I ndiaidh go ndeonaítear cead cónaitheachta 
  * Eolas breise 
  * Sonraí teagmhála 

##  Réamhrá

Níl teidlíocht uathoibríoch ag saoránaigh Éireannacha daoine muinteartha nach
náisiúnaigh de chuid an Limistéir Eorpaigh Eacnamaíochta (an LEE), an AE, an
RA nó na hEilvéise iad a thabhairt go hÉireann.

Má tá tú ag filleadh ar Éirinn le do chéile nó do pháirtnéir neamh-LEE, beidh
cead ag teastáil ó do chéile nó do pháirtnéir ó Sholáthar Seirbhíse Inimirce
na hÉireann (SSI) na hÉireann chun cónaí leat in Éirinn.

Más saoránach na hÚcráine do chéile nó do pháirtnéir sibhialta, **ní
theastaíonn víosa nó réamh-imréiteach uathu.** Is féidir leat léamh faoi ag
teacht go hÉirinn ón Úcráin chun teacht ar eolas breise.

Treoir céim ar chéim atá sa leathanach seo maidir leis an bpróiseas inimirce
do do chéile nó do pháirtnéir sibhialta neamh-LEE. Cuirimid treoir céim ar
chéim ar fáil freisin má tá tú ag filleadh le do pháirtnéir neamh-LEE de-
facto.

Ní féidir leat páirtnéireacht shibhialta in Éirinn a chlárú a thuilleadh. Ní
aithnítear páirtnéireachtaí sibhialta a cláraíodh thar lear i ndiaidh an 16
Bealtaine 2016 mar pháirtnéireachtaí sibhialta in Éirinn.

Faoi Acht na bPóstaí, 2015, is féidir le lánúineacha comhghnéis pósadh in
Éirinn. Ní aithnítear póstaí comhghnéis a cláraíodh thar lear roimh Acht na
bPóstaí, 2015 in Éirinn freisin.

##  Céim 1: Seiceáil an dteastaíonn víosa ó do pháirtnéir chun Éire a iontráil

Más saoránach le tír neamh-LEE do chéile nó do pháirtnéir sibhialta, b’fhéidir
go mbeidh orthu iarratas a dhéanamh ar víosa sula dtaistealóidh siad go
hÉirinn. Is féidir leat úsáid a bhaint as láithreán gréasáin SSI lena
sheiceáil an dteastaíonn víosa uathu (pdf).

Má theastaíonn víosa ó do chéile nó do pháirtnéir sibhialta, caithfidh siad
cur isteach ar víosa chun Cónaí le Duine Muinteartha (D). Caithfidh siad cur
isteach ar víosa ar líne. Mura dteastaíonn víosa uathu, is féidir leo taisteal
go hÉirinn gan víosa nó réamh-imréiteach.

Má dhiúltaítear iarratas do chéile nó do pháirtnéara shibhialta ar víosa, is
féidir leo an cinneadh seo a achomharc. Is féidir leat eolas a léamh faoi
conas diúltú víosa a achomharc.

##  Céim 2: Seol an t-iarratas ar ais

A luaithe a líon do chéile nó do pháirtnéir an fhoirm iarratais ar líne, beidh
orthu é a chló agus a shíniú. Beidh orthu roinnt cáipéisí tacaíochta a
thabhairt le chéile lena seoladh ar ais leis an iarratas.

Caithfidh do pháirtnéir na cáipéisí seo agus an fhoirm iarratais shínithe a
sheoladh ar ais laistigh de 30 lá tar éis an t-iarratas ar líne a sheoladh. Tá
riachtanais bhreise ag roinnt ambasáidí agus consalachtaí.

Ag deireadh an iarratais ar líne, tabharfar foirm iarratais achoimre dóibh.
Áireofar leis seo:

  * An seoladh a seolfar an fhoirm shínithe agus na cáipéisí tacaíochta chuige (tugtar Ambasáid nó Consalacht na hÉireann air seo, de ghnáth) 
  * Sonraí faoin táille agus conas íoc 
  * An uimhir thagartha dá n-iarratas 

**Conas a dhéanaim iarratas do mo leanaí?**

Déanann leanaí (faoi aois 18 bliana) iarratas ar an gcaoi chéanna le daoine
fásta trí úsáid a bhaint as an bhfoirm ar líne. Caithfear a dteastas breithe a
sheoladh leis an iarratas. Cuireann SSI eolas ar fáil ar iarratais ar víosa do
leanaí faoi 18 mbliana d’aois.

**Dul chun cinn a n-iarratais a sheiceáil**

Is féidir le do chéile nó páirtnéir a n-uimhir thagartha a úsáid le dul chun
cinn a n-iarratais a sheiceáil. Foilsítear cinntí ag Oifig Víosaí Bhaile Átha
Cliath ar láithreán gréasáin SSI de réir uimhir thagartha. Má seoladh a
n-iarratas chuig oifig víosaí lasmuigh d’Éirinn, ba cheart dóibh teagmháil a
dhéanamh leis an oifig sin chun teacht ar eolas faoi phróiseáil.

Ba cheart go mbeadh do pháirtnéir ar an eolas ar amanna próiseála do réamh-
imréiteach agus d’iarratais ar víosa. Moltar dóibh gan aon socruithe taistil a
dhéanamh go dtí go dtugtar cinneadh dóibh ar a víosa nó a réamh-imréiteach.

Má dhiúltaítear d’iarratas do pháirtnéara, is féidir leo an cinneadh seo a
achomharc laistigh de 8 seachtaine ó dháta na litreach diúltaithe. Tá an
próiseas achomhairc saor in aisce agus is féidir leo achomharc a dhéanamh uair
amháin. Ba cheart go luafaí san achomharc na cúiseanna a bhí leis an diúltú,
faoi mar a luadh sa litir dhiúltaithe agus ba cheart cáipéisí tacaíochta
breise a sholáthar, más féidir. Luafar sa litir dhiúltaithe cár cheart
d’achomharc a sheoladh.

Ní féidir le do pháirtnéir taisteal go hÉirinn go dtí go ndeonaítear a víosa
nó go bhfaigheann siad a litir réamh-imréitigh.

##  Céim 3: Déan ullmhú do rialú teorann

Caithfidh gach saoránach de thíortha neamh-LEE, cibé acu má theastaíonn nó
mura dteastaíonn víosa uathu, dul trí rialú inimirce ag pointe iontrála (ar
gnách gurb é an t-aerfort) nuair a thagann siad i láthair in Éirinn.
Scrúdaíonn oifigeach inimirce cáipéisí do chéile nó do pháirtnéara shibhialta
ag rialú teorann. Déanfaidh an t-oifigeach inimirce an cinneadh ansin an
bhfuil nó nach bhfuil cead ag do chéile nó do pháirtnéir sibhialta an tír a
iontráil.

Ba cheart do do chéile nó do pháirtnéir sibhialta an t-oifigeach inimirce a
chur ar an eolas go mbeartaíonn siad cur isteach ar chónaitheacht in Éirinn,
bunaithe ar a gcaidreamh leat.

Iarrfar ar do chéile nó do pháirtnéir sibhialta na cáipéisí seo a leanas, ar a
laghad, a sholáthar ag rialú inimirce:

  * Pas bailí 
  * Víosa D (más ó thír atá siad a dteastaíonn víosa chun Éire a iontráil uathu) 
  * Deimhniú pósta nó páirtnéireachta sibhialta 

Má cheadaítear do do chéile nó do pháirtnéir sibhialta Éire a iontráil,
cuirfidh an t-oifigeach inimirce stampa tuirlingthe ina bpas. Bronnann an
stampa tuirlingthe cead orthu fanacht in Éirinn a fhaide leis an dáta a
thugtar le fios nó ar feadh 3 mhí, ar a fhaide.

Is féidir leat eolas breise a léamh faoi chead a fháil Éire a iontráil.

##  Céim 4: Cláraigh leis na húdaráis inimirce agus déan iarratas ar
chónaitheacht

Caithfidh do chéile nó do pháirtnéir sibhialta a bheith **in Éirinn** sular
féidir leo clárú leis na húdaráis inimirce agus cur isteach ar chead
cónaitheachta. Ceadaíonn cead cónaitheachta do do chéile nó do pháirtnéir
sibhialta neamh-LEE cónaí leat in Éirinn.

Caithfidh do chéile nó do pháirtnéir sibhialta clárú leis na húdaráis inimirce
laistigh de 90 lá tar éis dóibh teacht go hÉirinn nó laistigh den am a
shonraítear ar an stampa tuirlingthe (ar féidir tréimhse níos lú ná 90 lá a
bheith i gceist leis) a chuirtear ar fáil ag rialú teorann.

**Clárú**

Má tá cónaí ar do chéile nó do pháirtnéir sibhialta i mBaile Átha Cliath,
caithfidh siad glaoch ar Shaorghlao 1800 741741 le coinne a dhéanamh chun
cuairt a thabhairt ar Oifig Clárúcháin Sheirbhís Eadóirseachta agus Inimirce
na hÉireann ag 13/14 Cé an Bhúrcaigh, Baile Átha Cliath 2. Ba cheart duit
freastal ar an gcoinne freisin le do chéile nó do pháirtnéir sibhialta neamh-
LEE.

Má tá do chéile nó do pháirtnéir sibhialta ag cónaí lasmuigh de Bhaile Átha
Cliath, ba cheart dóibh glaoch ar nó ríomhphost a sheoladh chuig a n-oifig
clárúcháin áitiúil le coinne a fháil.

Tá ort féin agus do chéile nó do pháirtnéir na rudaí seo a leanas a sholáthar
chun clárú leis na húdaráis inimirce agus iarratas a dhéanamh ar
chónaitheacht:

  * Do bhundeimhniú pósta nó do dheimhniú páirtnéireachta sibhialta (ní ghlactar le fótachóip) 
  * Do bhunphas (ní ghlacfar le fótachóip) 
  * Bunphas do chéile nó do pháirtnéara shibhialta (ní ghlacfar le fótachóip) 
  * Fianaise go bhfuil an seoladh céanna in Éirinn agaibh 
  * Táille chlárúcháin €300 

Glacfar méarloirg agus grianghraf de do pháirtnéir ag an gcoinne. Cuireann SSI
eolas breise ar fáil faoi na rudaí a tharlaíonn ag an oifig clárúcháin.

**Má dheonaítear cead cónaitheachta**

Cuirfidh an tOifigeach Clárúcháin Stampa 4 i bpas do chéile nó do pháirtnéara
shibhialta. Tugtar cead, leis sin, do chéile nó do pháirtnéir sibhialta cónaí
agus oibriú in Éirinn don fhad ama a luaitear ar an stampa.

**Mura ndeonaítear cead cónaitheachta**

I gcásanna áirithe, b’fhéidir nach dtabharfar Stampa 4, mar shampla, má
theastaíonn eolas breise faoi aitheantas, stair choiriúil nó stair chaidrimh.
Má tharlaíonn seo, is féidir iarraidh ar do pháirtnéir iarratas scríofa a
dhéanamh ar chónaitheacht le SSI. Níl do pháirtnéir i dteideal oibriú in
Éirinn go dtí go bhfuil Stampa 4 acu.

Cuireann Tionscadal Imirceach Crosscare eolas ar fáil faoi na rudaí ba cheart
do do chéile nó páirtnéir sibhialta a dhéanamh mura n-eisítear Stampa 4 dóibh
ar chlárú (pdf)

##  Céim 5: I ndiaidh go ndeonaítear cead cónaitheachta

Má thugtar cead do do chéile nó do pháirtnéir sibhialta cónaí leat in Éirinn,
gheobhaidh siad Stampa 4 ina bpas. Tugann Stampa 4 cead dóibh cónaí agus
oibriú in Éirinn don fhad ama a luaitear ar an stampa.

Eiseofar deimhniú clárúcháin do do chéile nó do pháirtnéir sibhialta ar a
dtugtar an Cead Cónaithe Éireannach (CCÉ). Cárta plaisteach ar mhéid chárta
creidmheasa is ea seo ar a dtaispeántar eolas bunúsach faoi shealbhóir an
chárta.

Tar éis go ndeonaítear cead, caithfidh do chéile nó do pháirtnéir SSI a chur
ar an eolas ar aon athrú a thagann ar sheoladh laistigh de 7 lá tar éis
aistriú. Chomh maith leis sin, má thagann athrú ar chúinsí a dteaghlaigh (mar
shampla, má chliseann ar bhur gcaidreamh), caithfidh siad SSI a chur ar an
eolas.

**Breac síos cathain is gá an cead cónaitheachta a athnuachan.**

Is gnách go mbeidh cead Stampa 4 do chéile nó do pháirtnéara shibhialta bailí
ar feadh 3 bliana. Chun fanacht in Éirinn, beidh ar do chéile nó do pháirtnéir
sibhialta an cead seo a athnuachan sula n-éagfaidh sé.

##  Eolas breise

Tá réimse acmhainní áisiúla ag Tionscadal Imirceach Crosscare chun cabhrú leat
do dhaoine muinteartha neamh-LEE a thabhairt abhaile leat go hÉirinn.

Tá beartas athaontaithe teaghlaigh ag an Rannán Seirbhísí Inimirce (SSI) ina
leagtar amach rialacha maidir le conas is féidir le teaghlaigh ó áiteanna
lasmuigh den LEE, an RA agus an Eilvéis daoine a chónaíonn in Éirinn a
thionlacan.

##  Sonraí teagmhála

###  Oifig Chlárúcháin Cé an Bhúrcaigh

Seirbhís Eadóirseachta agus Inimirce na hÉireann

An Roinn Dlí agus Cirt  
13/14 Cé an Bhúrcaigh  
Baile Átha Cliath 2  
D02 XK70  
Éire

**Uaireanta Oscailte:** Luan go Déardaoin 8rn go 9in, Aoine 8rn go 6in

**R-phost:** [ immigrationsupport@justice.ie
](mailto:immigrationsupport@justice.ie)

_**Dáta an Leasaithe Deireanaigh:** 28 Iúil 2022 _

[
](https://facebook.com/sharer/sharer.php?u=https://www.citizensinformation.ie/ga/returning-
to-ireland/residency-and-citizenship/returning-to-ireland-with-your-non-eea-
spouse/?utm_source=sharebutton_facebook) [
](https://twitter.com/intent/tweet/?text=Do%20ch%C3%A9ile%20n%C3%B3%20do%20ph%C3%A1irtn%C3%A9ir%20neamh-
LEE%20a%20thabhairt%20abhaile%20go%0A%20%20h%C3%89irinn&url=https://www.citizensinformation.ie/ga/returning-
to-ireland/residency-and-citizenship/returning-to-ireland-with-your-non-eea-
spouse/?utm_source=sharebutton_twitter) [
](whatsapp://send?text=https://www.citizensinformation.ie/ga/returning-to-
ireland/residency-and-citizenship/returning-to-ireland-with-your-non-eea-
spouse/?utm_source=sharebutton_whatsapp) [
](mailto:?subject=Do%20ch%C3%A9ile%20n%C3%B3%20do%20ph%C3%A1irtn%C3%A9ir%20neamh-
LEE%20a%20thabhairt%20abhaile%20go%0A%20%20h%C3%89irinn&body=https://www.citizensinformation.ie/ga/returning-
to-ireland/residency-and-citizenship/returning-to-ireland-with-your-non-eea-
spouse/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Do chomhpháirtí de facto neamh-LEE a thabhairt go hÉirinn_ ](/ga/returning-to-ireland/residency-and-citizenship/ag-filleadh-ar-eirinn-le-do-phairti-de-facto/)

Treoir céim ar chéim maidir leis an bpróiseas inimirce do do pháirtí neamh-LEE
de facto. Tugann sé breac-chuntas ar an bpróiseas chun do pháirtí de facto
nach as an LEE, an AE, an Ríocht Aontaithe ná an Eilvéis é, a thabhairt
abhaile go hÉirinn chun cónaí agus oibriú ann.

  * [ _Mo pháirtnéir neamh-LEE a thabhairt go hÉirinn chun pósadh_ ](/ga/returning-to-ireland/residency-and-citizenship/bringing-my-non-eea-partner-to-ireland-to-get-married/)

Leagtar amach conas do pháirtí neamh-LEE, RA nó Eilvéiseach a thabhairt go
hÉirinn chun pósadh.

  * [ _Ag teacht ón AE/LEE chun oibriú_ ](/ga/moving-country/working-in-ireland/migrant-workers/coming-from-eu-to-work/)

Cur síos ar cheart na náisiúnach AE agus na náisiúnach neamh-AE chun oibriú in
Éirinn agus áirítear a gcearta fhostaíochta. Ina theannta sin leagtar amach
agus áirítear teidlíochtaí saoránach Éireannaigh a thagann ar ais in Éirinn,
go háirithe na daoine dífhostaithe.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

