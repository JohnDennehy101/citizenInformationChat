English  | **Gaeilge**

**Anseo atá tú:** [ Baile ](/ga/) > [ Leas Sóisialach ](/ga/social-welfare/) >
[ Sochair Leasa Shóisialaigh Bhreise ](/ga/social-welfare/extra-social-
welfare-benefits/) > Pacáiste Sochar Teaghlaigh

#  Pacáiste Sochar Teaghlaigh

  * An méid atá i gceist leis an bPacáiste Sochair Teaghlaigh 
  * Conas cáiliú don Phacáiste Sochair Teaghlaigh 
  * An méid atá cumhdaithe ag an bPacáiste Sochair Teaghlaigh 
  * Saorcheadúnas Teilifíse 
  * Conas iarratas a dhéanamh ar an bPacáiste Sochair Teaghlaigh 

##  An méid atá i gceist leis an bPacáiste Sochair Teaghlaigh

Cuidíonn an Pacáiste Sochair Teaghlaigh (an PST) íoc as costas do bhille
leictreachais nó gáis agus as an gceadúnas teilifíse. Ní féidir ach le duine
amháin i dteaghlach an Pacáiste a fháil.

Féadfaidh tú an Pacáiste Sochair Teaghlaigh a fháil má tá tú 70 bliain d’aois
nó níos sine. Ní gá go bhfuil pinsean Stáit á fháil agat agus ní dhéantar
tástáil mhaoine ar an bpacáiste.

Is féidir le daoine níos óige ná 70 bliain d’aois an PST a fháil freisin, ach
bíonn rialacha breise i gceist – féach ‘Conas cáiliú don Phacáiste Sochair
Teaghlaigh’ thíos.

###  Coimeád folláin agus te sa gheimhreadh

D’fhéadfadh an aimsir fhuar a bheith deacair ort nuair a bhíonn tú aosta nó má
tá tú faoi mhíchumas nó má tá breoiteacht fhadtéarmach ort. Cuireann Údarás
Fuinnimh Inmharthana na hÉireann eolas agus comhairle ar fáil faoi na
tacaíochtaí atá ar fáil ar féidir leo cabhrú leat coimeád folláin agus te i
rith an gheimhridh (pdf).

Is féidir leat láithreáin ghréasáin chomparáide a úsáid le praghsanna gáis
agus leictreachais a sheiceáil.

##  Conas cáiliú don Phacáiste Sochair Teaghlaigh

Chun an Pacáiste Sochair Teaghlaigh a fháil, caithfidh tú na coinníollacha seo
a leanas a shásamh:

  * Caithfidh cónaí a bheith ort in Éirinn (go lánaimseartha, an bhliain go léir) 
  * Caithfidh gur tú féin an t-aon duine i do theaghlach a bhfuil an PST á fháil acu 
  * Caithfidh an bille leictreachais nó gáis a bheith i d’ainm féin má tá tú ag cur isteach ar Liúntas Leictreachais nó Gáis. (I gcúinsí áirithe d’fhéadfadh sé nach mbeadh sé seo i gceist – féach ‘Má tá an bille in ainm do thiarnaí talún’ thíos.) 
  * Caithfidh tú a bheith **70 bliain d’aois nó níos sine**
  * Caithfidh tú a bheith níos óige ná 70 bliain d’aois agus caithfidh tú na rialacha breise a shásamh maidir le ‘Daoine atá 70 bliain d’aois nó níos óige’ a leagtar amach thíos. 
  * Bíodh an bille leictreachais nó gáis i d’ainm má tá iarratas á dhéanamh agat chun Liúntas Leictreachais nó Gáis a fháil íoctha mar chreidmheas ar do bhille 

Ní gá duit an bille a bheith i d’ainm má tá iarratas á dhéanamh agat chun an
Liúntas Leictreachais nó Gáis a fháil íoctha mar airgead tirim chuig do
chuntas bainc nó oifig an phoist, nó má tá an bille in ainm do thiarna talún
(féach ‘Cad atá clúdaithe ag an bPacáiste Sochair Teaghlaigh?’ thíos).

###  Daoine níos óige ná 70 bliain d’aois

Má tá tú níos óige ná 70 bliain d’aois agus má tá tú ag cónaí le do chéile, do
chomhchónaitheoir nó do pháirtnéir sibhialta, is féidir leat an PST a fháil má
tá íocaíocht leasa shóisialaigh cháilitheach á fáil agat, agus:

  * Má tá méadú ar d’íocaíocht leasa shóisialaigh cháilitheach á fháil agat dóibh (féach an liosta íocaíochtaí leasa shóisialaigh cáilitheacha thíos) nó 
  * Tá a n-íocaíocht leasa shóisialaigh cháilitheach féin á fáil acu a liostaítear thíos nó 
  * Tá íocaíocht leasa shóisialaigh á fáil acu nach liostaítear thíos agus sásaíonn siad tástáil mhaoine. 

Is féidir leat cónaí le daoine fásta eile (nach do chéile, do chomháitritheoir
nó do pháirtnéir sibhialta iad) agus an PST a fháil.

###  Íocaíochtaí leasa shóisialaigh cáilitheacha do dhaoine níos óige ná 70
bliain d’aois

Tá tú idir **66 agus 70 bliain d’aois:**

  * Pinsean Stáit (Ranníocach) 
  * Pinsean Stáit (Neamh-Ranníocach) 
  * Pinsean Baintrí, Baintreach Fir nó Páirtnéara Shibhialta Mharthanaigh (Ranníocach) 
  * Pinsean Baintrí, Baintreach Fir nó Páirtnéara Shibhialta Mharthanaigh (Neamh-Ranníocach) 
  * Sochar Banchéile Thréigthe 
  * Liúntas Cúramóra (íocaíocht ar ráta iomlán nó leathráta), ach caithfidh cónaí a bheith ort leis an duine a bhfuil cúram á thabhairt agat dóibh. 
  * Tá gnáthphinsean Baintrí/Baintreach Fir Garda ón Roinn Dlí agus Cirt á fháil agat 
  * Tá Pinsean nó Sochar Slándála Sóisialaí comhionann ó thír atá cumhdaithe ag Rialacháin an AE nó ó thír a bhfuil Comhaontú Déthaobhach Slándála Sóisialaí ag Éirinn léi á fháil agat 

Tá tú idir **66 agus 70 bliain d’aois** agus níl ceann de na híocaíochtaí
thuas á fháil agat, ach s **ásaíonn tú tástáil mhaoine** \- féach ‘An Tástáil
Mhaoine’ thíos.

Tá tú **níos óige ná 66 bliain d’aois:**

  * Liúntas Míchumais 
  * Pinsean Easláine 
  * Pinsean na nDall 
  * Forlíonadh Éagumais (ar feadh ar a laghad 12 mhí) le Pinsean Míchumais (ar feadh ar a laghad 12 mhí) 
  * Liúntas Cúramóra (íocaíocht ar ráta iomlán nó leathráta), ach caithfidh cónaí a bheith ort leis an duine a bhfuil cúram á thabhairt agat dóibh 
  * Tá Pinsean nó Sochar Slándála Sóisialaí comhionann ó thír atá cumhdaithe ag Rialacháin an AE nó ó thír a bhfuil Comhaontú Déthaobhach Slándála Sóisialaí ag Éirinn léi á fháil agat 

###  Baintreacha/baintreacha fir nó páirtnéirí sibhialta marthanacha

Is féidir leat cáiliú don Phacáiste Sochair Teaghlaigh, más baintreach nó
Páirtnéir Sibhialta marthanach thú idir 60 agus 65 bliain d’aois agus má bhí
an Pacáiste Sochair Teaghlaigh á fháil ag do chéile nó do pháirtnéir sibhialta
nach maireann sula bhfuair sé nó sí bás. Le cáiliú, caithfidh gur chónaigh
sibh le chéile nuair a bronnadh an Pacáiste Sochair Teaghlaigh i dtosach agus
caithfidh go bhfuil ceann de na híocaíochtaí seo a leanas á fháil agat:

  * Pinsean Baintrí/Baintreach Fir nó Páirtnéara Shibhialta Mharthanaigh (Ranníocach) nó (Neamh-Ranníocach) 
  * Íocaíocht Teaghlaigh Aontuismitheora (Baintrí/Baintreach Fir) 
  * Pinsean Baintrí, Baintreach Fir nó Páirtnéara Shibhialta Mharthanaigh faoin Scéim Sochair Díobhálacha Ceirde 
  * Tá Pinsean nó Sochar Slándála Sóisialaí comhionann ó thír atá cumhdaithe ag Rialacháin an AE nó ó thír a bhfuil Comhaontú Déthaobhach Slándála Sóisialaí ag Éirinn léi á fháil agat 
  * Tá gnáthphinsean Baintrí/Baintreach Fir Garda ón Roinn Dlí agus Cirt á fháil agat 

Má bhí tú níos óige ná 60 bliain nuair a fuair do chéile nó do pháirtnéir
sibhialta bás, is féidir leat an Pacáiste Sochair Teaghlaigh a fháil nuair a
bhaineann tú 60 bliain amach chomh fada agus a shásaíonn tú na coinníollacha
seo.

###  An tástáil mhaoine

Má tá tú idir 66 agus 70 bliain d'aois agus mura bhfuil íocaíocht leasa
shóisialaigh cháilitheach á fáil agat, caithfidh tú tástáil mhaoine a shásamh.
I dtástáil mhaoine, déanann an Roinn Coimirce Sóisialaí (an RCS) scrúdú ar na
foinsí ioncaim go léir atá agat. Caithfidh d’ioncam seachtainiúil a bheith
faoi bhun méid áirithe chun go n-éireoidh leat sa tástáil mhaoine.

Is é an méid maoine a cheadaítear duit a bheith agat don PST an ráta uasta
reatha de Phinsean Stáit (Ranníocach), aon mhéaduithe san áireamh a d’fhéadfá
a fháil do d’aois, maireachtáil aonair agus cleithiúnaithe, móide €200.

Is iad na príomhrudaí a chuirtear san áireamh sa tástáil mhaoine:

  * **Ioncam airgid thirim** a d’fhéadfadh bheith agat nó ag do chéile, do pháirtnéir sibhialta nó do chomháitritheoir. B’fhéidir nach gcuirfear roinnt ioncam airgid thirim san áireamh sa tástáil mhaoine. 
  * **Caipiteal,** mar shampla, luach coigiltis, infheistíochtaí, scaireanna nó aon réadmhaoine atá agat (seachas d’áit chónaithe féin). Aimsigh níos mó eolais faoi chaipiteal nach gcuirtear san áireamh sa tástáil mhaoine. 

Má tá iarratas á dhéanamh agat don Phacáiste Sochair Teaghlaigh agus má
theastaíonn uait pas a bhaint amach i dtástáil mhaoine, seolfar foirm thástála
maoine ar leith chugat lena líonadh.

####  Seomra i d'áit chónaithe a ligean ar cíos

Fógraíodh go dtabharfar athruithe isteach lena cheadú duit seomra i d'áit
chónaithe a ligean ar cíos agus ioncam ó chíos a mhéid le €269.23 sa
tseachtain (€14,000 sa bhliain) a fháil gan difear a dhéanamh do do Phacáiste
Sochair Teaghlaigh. Caithfidh an duine a fhaigheann seomra ar cíos i d’áit
chónaithe an seomra a úsáid ar feadh 28 lá i ndiaidh a chéile, ar a laghad,
agus níor cheart gurbh fhostaí nó duine muinteartha den neasteaghlach é/í.

###  Fanacht in ospidéal

Is féidir leat fanacht in ospidéal ar feadh a fhaide le 13 seachtaine i
ndiaidh a chéile agus leanúint leis an bPacáiste Sochair Teaghlaigh a fháil.

###  Athrú ar chúinsí

Caithfidh tú an Roinn a chur ar an eolas má thagann athrú ar do chúinsí. Mar
shampla:

  * Má athraíonn do sheoladh 
  * Athraíonn tú soláthraí fuinnimh 
  * Aistríonn tú isteach i gcúram cónaithe 

Má athraíonn do sheoladh, caithfidh tú iarratas eile a dhéanamh ar an
bPacáiste Sochair Teaghlaigh, fiú má leanann tú leis na coinníollacha go léir
a shásamh.

##  An méid atá cumhdaithe ag an bPacáiste Sochair Teaghlaigh

Tá dhá liúntas sa Phacáiste Sochair Teaghlaigh:

**Liúntas 1**

  * Liúntas Leictreachais €35 sa mhí (€1.15 sa lá) 

**nó**

  * Liúntas Gáis Nádúrtha €35 sa mhí (€1.15 sa lá) 

**Liúntas 2**

  * Saorcheadúnas Teilifíse 

###  Liúntas Leictreachais nó Gáis

Má tá soláthar leictreachais agus gáis nádúrtha agat, ní mór duit rogha a
dhéanamh idir an Liúntas Leictreachais agus an Liúntas Gáis. Is féidir leat a
roghnú ach amháin.

Ní chlúdaíonn an Liúntas an costas a bhaineann le soláthar leictreachais nó
gáis nádúrtha a shuiteáil i do theach.

####  **Liúntas** **íoctha mar airgead** **tirim**

Má tá an Liúntas á fháil agat mar airgead tirim, íoctar é seo le do chuntas
bainc nó le cuntas oifig an phoist ar an gcéad Mháirt de gach mí (má tá do
Liúntas á bhailiú agat ó oifig an phoist trí do [ Chárta Seirbhísí Poiblí
](https://www.citizensinformation.ie/en/social-welfare/extra-social-welfare-
benefits/household-benefits-package/) a úsáid, tá 90 lá agat chun d’íocaíocht
a bhailiú).

Ní gá go mbeadh d’ainm ar an mbille má tá an Liúntas á fháil agat mar airgead
tirim.

####  **Liúntas** **íoctha mar chreidmheas** **ar do bhille**

Más é do sholáthraí fuinnimh Electric Ireland le haghaidh leictreachais, nó
Bord Gáis don ghás, is féidir an Liúntas a íoc go díreach le do sholáthraí
fuinnimh mar chreidmheas in aghaidh do bhille gach mí. Caithfidh an bille a
bheith i d’ainm más mian leat an Liúntas a íoc mar chreidmheas.

Rachaidh an Roinn Coimirce Sóisialaí (RCS) i dteagmháil le Electric Ireland nó
le Bord Gáis, a chuirfidh an Liúntas i bhfeidhm ansin, lena n-áirítear aon
chreidmheas siardhátaithe, ar do chéad bhille eile. Íocann tú as aon
leictreachas nó gás a úsáideann tú os cionn an Liúntais ar an ngnáthbhealach.

####  **Soláthraí** **fuinnimh** **a** **athrú**

Má athraíonn tú do sholáthraí fuinnimh, ní mór duit é sin a insint don RCS. Ní
mór duit cruthúnas a sholáthar maidir le do sholáthraí fuinnimh nua (mar
shampla, bille gáis nó leictreachais) ón dáta a d’athraigh tú.

###  Má tá an bille in ainm do thiarnaí talún

Is féidir an Liúntas a íoc má tá an bille leictreachais nó gáis in ainm do
thiarna talún. Caithfidh go bhfuil cónaí ort i gcóiríocht fhéinchuimsitheach,
áfach, agus beidh ar do thiarna a dheimhniú i scríbhinn gur tionónta thú agus
go bhfuil do bhillí féin fuinnimh á n-íoc agat.

###  Mura n-úsáideann tú do liúntas gáis nó leictreachais go léir

Mura n-úsáideann tú do Liúntas míosúil ar fad, tugann tú ar aghaidh é chuig do
chéad bhille eile. Féadfaidh tú é a thabhairt ar aghaidh chuig do chéad bhille
eile má athraíonn tú chuig soláthraí fuinnimh difriúil ach beidh ort teagmháil
a dhéanamh le d’iarsholáthraí chun aisíocaíocht a fháil.

##  Saorcheadúnas Teilifíse

Nuair a cháilíonn tú don Phacáiste Sochair Teaghlaigh, féadfaidh tú
Saorcheadúnas Teilifíse a fháil ón gcéad dáta athnuachana Ceadúnas Teilifíse
eile. Chun do Shaorcheadúnas Teilifíse a fháil, ní mór duit an rogha Ceadúnais
Teilifíse a roghnú ar fhoirm an PST nuair a dhéanann tú iarratas.

Gheobhaidh tú saorcheadúnas teilifíse don fhad sin a bhíonn an Pacáiste
Sochair Teaghlaigh á fháil agat. Is féidir leat teacht ar níos mó eolais faoin
bPacáiste Sochair Teaghlaigh.

##  Conas iarratas a dhéanamh ar an bPacáiste Sochair Teaghlaigh

Is féidir leat iarratas a dhéanamh ar líne ar an bPacáiste Sochair Teaghlaigh
trí úsáid a bhaint as MyWelfare.ie má tá cuntas MyGovID agat.

Mura féidir leat iarratas a dhéanamh ar líne, is féidir leat foirm iarratais
ar an bPacáiste Sochair Teaghlaigh (pdf) a líonadh agus é sheoladh ar ais
chuig an Rannóg Pacáiste Sochair Teaghlaigh:

###  An Roinn Coimirce Sóisialai

Household Benefits Package  
Social Welfare Services  
Bóther an Choláiste  
Sligeach  
Éire  
F91 T384

**Uaireanta Oscailte:** Ní thairgeann an oifig seo seirbhís do ghlaoiteoirí
pearsanta. Ní mór gach ceist a dhéanamh leis an bhfoirm fiosrúcháin ar líne,
ar an teileafón nó i scríbhinn.

**Teil:** (071) 915 7100 or 0818 200 400

**Láithreán Gréasáin:** [ https://www.gov.ie/en/service/e87d27-household-
benefits-package/ ](https://www.gov.ie/en/service/e87d27-household-benefits-
package/)

**R-phost:** [ householdbenefits@welfare.ie
](mailto:householdbenefits@welfare.ie)

Más mian leat labhairt le duine ar dhuine faoi do chuid teidlíochtaí, is
féidir leat cuairt a thabhairt ar [ d’Ionad áitiúil um Fhaisnéis do
Shaoránaigh ](https://www.citizensinformation.ie/en/social-welfare/extra-
social-welfare-benefits/household-benefits-package/) , d’Ionad Intreo nó
d’Oifig Bhrainse Leasa Shóisialaigh.

_**Dáta an Leasaithe Deireanaigh:** 20 Meán Fómhair 2023 _

[
](https://facebook.com/sharer/sharer.php?u=https://www.citizensinformation.ie/ga/social-
welfare/extra-social-welfare-benefits/household-benefits-
package/?utm_source=sharebutton_facebook) [
](https://twitter.com/intent/tweet/?text=Pac%C3%A1iste%20Sochar%20Teaghlaigh&url=https://www.citizensinformation.ie/ga/social-
welfare/extra-social-welfare-benefits/household-benefits-
package/?utm_source=sharebutton_twitter) [
](whatsapp://send?text=https://www.citizensinformation.ie/ga/social-
welfare/extra-social-welfare-benefits/household-benefits-
package/?utm_source=sharebutton_whatsapp) [
](mailto:?subject=Pac%C3%A1iste%20Sochar%20Teaghlaigh&body=https://www.citizensinformation.ie/ga/social-
welfare/extra-social-welfare-benefits/household-benefits-
package/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Sochair agus teidlíochtaí a bhaineann le bhreith_ ](/ga/birth-family-relationships/after-your-baby-is-born/benefits-and-entitlements-relating-to-birth/)

Tá réimse sochair leasa shóisialaigh agus teidlíochtaí fostaíochta ar fáil
chun tacú le mná atá ag iompar clainne. Is féidir leat léamh faoi anseo.
breith clainne máithreachas sochair

  * [ _Sochair Bháis faoin Scéim um Shochair Dhíobhálacha Ceirde_ ](/ga/social-welfare/death-related-benefits/death-benefits-under-oib/)

Faisnéis faoi Shochair Bháis faoin Scéim um Shochair Dhíobhálacha Ceirde

  * [ _Laethanta saoire láneagraithe agus socruithe taistil nasctha_ ](/ga/consumer/travel/package-holidays/)

Faigh amach faoi do chearta agus tú ag dul isteach i gconradh chun saoire
láneagraithe a cheannach.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

