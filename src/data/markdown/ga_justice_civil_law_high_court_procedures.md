English  | **Gaeilge**

**Anseo atá tú:** [ Baile ](/ga/) > [ Dlí ](/ga/justice/) > [ An Dlí Sibhialta
](/ga/justice/civil-law/) > Nósanna Imeachta na hArd-Chúirte

#  Nósanna Imeachta na hArd-Chúirte

  * Réamhrá 
  * Toghairm thionscnaimh 
  * Láithreas a thaifeadadh 
  * Ráiteas éilimh 
  * An chosaint a sholáthar 
  * Freagairt a sholáthar 
  * Breithiúnas mainneachtana 
  * Sonraí 
  * Triail a chur síos 
  * Rátaí 
  * Tuilleadh eolais 

##  Réamhrá

San [ Ard-Chúirt ](/ga/justice/courts-system/high-court/) , tugtar _an
gearánaí_ ar an duine a bhfuil tús á chur acu leis an gcás, is é sin, an duine
a bhfuil agairt á dhéanamh acu. Tugtar _an cosantóir_ ar an duine a bhfuil
agairt á dhéanamh orthu.

Chun tús a chur le himeachtaí, is é sin, chun tús a chur le caingean dlí,
ullmhaíonn  abhcóide  an ghearánaí _toghairm thionscnaimh_ . Is é cuspóir na
cáipéise seo chun an cás atá á dhéanamh i leith an chosantóra a lua.

Nuair a fhaigheann an cosantóir an toghairm, ní mór dóibh _láithreas a
thaifeadadh_ lena thaispeáint gur páirtí anois iad sa chás.

Ag brath ar shaghas na toghairme tionscnaimh, b’fhéidir go mbeidh ar an
ngearánaí _ráitis éilimh_ a sheirbheáil ar an gcosantóir. Nuair a bhíonn an
ráiteas éilimh faighte ag an gcosantóir, eiseoidh siad _cosaint_ , ina leagtar
amach cén fáth nach bhfuil an locht ar an gcosantóir.

Má chreideann an cosantóir go dtarlaíonn go bhfuil éileamh acu i gcoinne an
ghearánaí, cuirfidh an cosantóir frithéileamh san áireamh leis an gcosaint ina
leagtar amach a n-éileamh i leith an ghearánaí.

##  Toghairm thionscnaimh

De ghnáth, cuirtear tús le himeachtaí san Ard-Chúirt le toghairm thionscnaimh.

I ndiaidh gur ullmhaigh d’abhcóide an toghairm, tabharfaidh d’ [ aturnae
](/ga/justice/civil-law/representation-in-court/) í chuig [ an Lároifig
](/ga/justice/civil-law/representation-in-court/) go _n-eiseofar_ í – is gá an
dleacht stampála a íoc mar chuid de seo. I ndiaidh go n-íoctar an dleacht
stampála, stampáiltear an toghairm agus bíonn sí réidh le seirbheáil ar an
gcosantóir. Tá níos mó faisnéise ar fáil in [ Ordú 5 de Rialacha na
nUaschúirteanna
](http://www.courts.ie/rules.nsf/8652fb610b0b37a980256db700399507/075bc801b92703e180256d2b0046b3f9?OpenDocument)
.

###  Saghsanna toghairmeacha tionscnaimh

Tá 3 shaghas de thoghairm thionscnaimh ann:

  * Úsáidtear [ toghairm iomlánach ](http://www.courts.ie/rules.nsf/2b513051ef3462c980256db700399501/87fa49fe11fa0cd180256f23006202d8?OpenDocument#IForm1) chun tús a chur le himeachtaí nuair atá fíor-dhíospóid idir na páirtithe agus/nó mura mbíonn méid éileamh an ghearánaí sonrach nó furasta le ríomh. Mar shampla, féadtar toghairm iomlánach a úsáid nuair a mhaíonn an gearánaí gur gortaíodh iad i dtimpiste um thrácht ar bhóithre mar gheall ar fhaillí an chosantóra. Nuair a eisítear toghairm iomlánach, is í an chéad chéim eile do na páirtithe chun pléadálacha a mhalartú (féach ‘ráiteas éilimh’ agus ‘an chosaint a sholáthar’ thíos). Ar deireadh, tabharfar dáta trialach don chás agus féadfaidh finnéithe fianaise a thabhairt. 
  * Úsáidtear [ toghairm iomlánach ](http://www.courts.ie/rules.nsf/2b513051ef3462c980256db700399501/87fa49fe11fa0cd180256f23006202d8?OpenDocument#IForm2) nuair atá méid éileamh an ghearánaí furasta le cainníochtú agus nuair nach mbíonn aon chosaint bhailí ag an gcosantóir. Mar shampla, is féidir toghairm iomlánach a úsáid nuair a mhaíonn an gearánaí gur thug siad suim shonrach airgid ar iasacht don chosantóir nár aisíoc siad. Níl pléadálacha i gceist le _himeachtaí achomair_ agus ní chríochnaítear iad le triail ina dtugann finnéithe fianaise. Is nós imeachta mear é ina ndéanann an breitheamh cinneadh ar an gcás i ndiaidh  mionnscríbhinní  a sheol an dá thaobh isteach. Más soiléir don bhreitheamh go bhfuil cosaint inluaite ag an gcosantóir leis an éileamh, féadfaidh an breitheamh a ordú go ndéileálfar leis an gcás mar _imeachtaí iomlánacha_ . Ciallaíonn seo go ndéanfar pléadálacha a mhalartú agus go bhféadfadh an cheist triail a bhaint amach. 
  * Úsáidtear [ toghairm speisialta ](http://www.courts.ie/rules.nsf/2b513051ef3462c980256db700399501/87fa49fe11fa0cd180256f23006202d8?OpenDocument#IForm3) do chásanna ina bhfuil saincheisteanna glana dlí nó saincheisteanna an-ghlana fírice i gceist. Mar shampla, eiseofar toghairm speisialta chun tús a chur le héileamh a bhaineann le  riar eastát duine éagtha  . Ar nós imeachtaí iomlánacha, is nós imeachta mear seo ina ndéanann an breitheamh cinneadh ar an gcás trí mhionnscríbhinní a léamh a sheolann an dá thaobh isteach. 

Tá fáil ar [ bhreis faisnéise ar thoghairmeacha tionscnaimh
](http://www.courts.ie/courts.ie/library3.nsf/pagecurrent/77EEE46A31FAF1CB8025804B005AB888?opendocument&l=en)
ar láithreán gréasáin na Seirbhíse Cúirteanna.

###  Ábhar toghairm thionscnaimh

Ní mór an fhaisnéis a leanas a bheith cuimsithe i ngach toghairm thionscnaimh:

  * Teideal – comhdhéanann ainm an ghearánaí agus ainm an chosantóra teideal na n-imeachtaí. 
  * Saghas na toghairme, mar shampla, toghairm iomlánach. 
  * Cur síos ar na páirtithe – ní mór go luafar sa toghairm sloinne, céadainm, áit chónaithe nó áit ghnó agus gairm an ghearánaí. Chomh maith leis sin, ní mór go luafar ainm agus seoladh an chosantóra (nó a n-aturnae). 
  * [ Formhuiniú éilimh ](http://www.courts.ie/rules.nsf/8652fb610b0b37a980256db700399507/6cc828ffe0033d1180256d2b0046b3d2?OpenDocument) – tá seo mar chuid den toghairm ina leagtar amach an méid a mhaíonn an gearánaí atá siad i dteideal a fháil. Braitheann an méid sonraí a theastaíonn sa mhír seo ar shaghas na toghairme. Más toghairm iomlánach an toghairm, ní gá ach faisnéis a thabhairt don chosantóir faoi chineál ginearálta éileamh an ghearánaí – soláthrófar níos mó sonraí sa ráiteas éilimh a leanfaidh sin. Más toghairm iomlánach nó toghairm speisialta an toghairm, ní mór i bhfad níos mó sonraí a thabhairt faoi chineál, méid agus bunúis éileamh an ghearánaí i leith an chosantóra. Ba cheart go leagfaí amach go soiléir na líomhaintí atá á ndéanamh ag an ngearánaí agus an méid a mhaíonn an gearánaí go bhfuil siad i dteideal a fháil. 

###  Toghairm thionscnaimh a sheirbheáil

Chun toghairm thionscnaimh a sheirbheáil, ní mór cóip den toghairm a thabhairt
don chosantóir agus ní mór dóibh an bhunchóip a thaispeáint dóibh. Féadtar an
toghairm a sheirbheáil ar aturnae an chosantóra má ghlacann siad le seirbheáil
a dhéanamh thar ceann a gcliaint agus má tá siad údaraithe chun amhlaidh a
dhéanamh. Tá níos mó faisnéise ar thoghairm a sheirbheáil in [ Ordú 9 de
Rialacha na nUaschúirteanna
](http://www.courts.ie/rules.nsf/8652fb610b0b37a980256db700399507/e0b5fdf14c8d3ac980256d2b0046b3d1?OpenDocument)
.

##  Láithreas a thaifeadadh

Sa chás go bhfaigheann cosantóir toghairm iomlánach nó achomair, ba cheart
dóibh láithreas a thaifeadadh laistigh de 8 lá. Níl an teorainn ama dian agus,
i dtromlach na gcásanna, féadtar láithreas a iontráil i ndiaidh gur éag an
t-am.

Sa chás go bhfaigheann cosantóir toghairm speisialta, féadfaidh siad láithreas
a thaifeadadh ag aon tráth. Ní éistfear leo ag aon imeachtaí murar iontráil
siad láithreas.

Céim an-tábhachtach is ea láithreas a thaifeadadh mar gheall go dtugann sé le
fios go mbeartaíonn an cosantóir chun na himeachtaí a chosaint.

Chun láithreas a thaifeadadh, ní mór don chosantóir [ meabhrán láithris
](http://www.courts.ie/rules.nsf/2b513051ef3462c980256db700399501/87fa49fe11fa0cd180256f23006202d8?OpenDocument#IIForm1)
a sheoladh ar aghaidh ag an Lároifig. Ní mór don chosantóir fógra a thabhairt
d’aturnae an ghearánaí ina dhiaidh sin gur iontráladh láithreas.

Meabhrán láithris

Ní mór go gcuimsítear an fhaisnéis a leanas san fhoirm ghearr:

  * An dáta 
  * Ainm aturnae an chosantóra Mura bhfuil aturnae ag an gcosantóir, ní mór go luafar ann go ndéanfaidh an cosantóir na himeachtaí a chosaint iad féin. 
  * Ní mór seoladh an aturnae a thabhairt san fhoirm, chomh maith. Mura bhfuil aturnae ag an gcosantóir, ní mór go luafar seoladh ann inar féidir cáipéisí a fhágáil dóibh. 

Tá fáil ar thuilleadh faisnéise ar láithreas a iontráil in [ Ordú 12 de
Rialacha na nUaschúirteanna
](http://www.courts.ie/rules.nsf/8652fb610b0b37a980256db700399507/7978f54a6c83cee680256d2b0046b3b1?OpenDocument)
.

##  Ráiteas éilimh

Má cuireadh tús leis an gcás trí thoghairm iomlánach agus má d’iontráil an
cosantóir láithreas, is é an chéad chéim ná go seirbheálfaidh an gearánaí [
ráiteas éilimh
](http://www.courts.ie/rules.nsf/2b513051ef3462c980256db700399501/08948ddc9327524780256f2300629296?OpenDocument#PartIV)
ar an gcosantóir.

Tugtar 21 lá don ghearánaí chun an ráiteas éilimh a sholáthar i ndiaidh gur
iontráil an cosantóir láithreas. Má theipeann ar an ngearánaí an ráiteas
éilimh a iontráil laistigh den tráth a theastaíonn, féadfaidh an cosantóir
iarratas a dhéanamh ar an gcúirt chun an caingean a dhíbhe d’fhonn
ionchúiseamh a dhéanamh.

Ní gá an ráiteas éilimh a sheirbheáil go pearsanta ar an gcosantóir – is
féidir é a sheoladh sa phost cláraithe.

Is é cuspóir an ráitis éilimh an cás a thaispeáint don chosantóir atá á
dhéanamh ina leith agus an cás a mbeidh orthu aghaidh a thabhairt air ag
triail na caingne.

###  Ábhar ráiteas éilimh

Ní mór an fhaisnéis a leanas a bheith cuimsithe sa ráiteas éilimh:

  * An teideal agus an uimhir thaifid – comhdhéanann ainm an ghearánaí agus ainm an chosantóra teideal na n-imeachtaí. 
  * Cur síos ar na páirtithe – ní mór go luafar sa ráiteas éilimh sloinne, céadainm, áit chónaithe nó áit ghnó agus gairm an ghearánaí agus an chosantóra. 
  * Ní mór go luafar sa ráiteas éilimh cineál, méid agus bunúis éileamh an ghearánaí i leith an chosantóra. Ba cheart go leagfaí amach go soiléir na líomhaintí atá á ndéanamh ag an ngearánaí agus an díobháil a raibh an gearánaí thíos léi. Anuas air sin, ba cheart go luafaí cad atá á lorg ag an ngearánaí ón gcúirt. 
  * Ní mór don ráiteas éilimh a bheith dátaithe agus sínithe ag an ngearánaí nó ag a n-aturnae. 

Tá fáil ar thuilleadh faisnéise in [ Ordú 20 de Rialacha na nUaschúirteanna
](http://www.courts.ie/rules.nsf/8652fb610b0b37a980256db700399507/1740e8e45d8aa88380256d2b0046b3a6?OpenDocument)
.

##  An chosaint a sholáthar

Ní mór don chosantóir [ cosaint
](http://www.courts.ie/rules.nsf/2b513051ef3462c980256db700399501/08948ddc9327524780256f2300629296?OpenDocument#PartV)
a sholáthar don ghearánaí agus ní mór dóibh an chosaint a sholáthar laistigh
de 28 lá tar éis an ráiteas éilimh a fháil. Níl an teorainn ama seo dian agus,
i dtromlach na gcásanna, féadtar cosaint a sholáthar i ndiaidh gur éag an
t-am.

Nuair a fhaigheann siad an ráiteas éilimh, féadfaidh siad a chinneadh ní
hamháin nach ndearna siad aon rud mícheart agus nár cheart an t-éileamh a
dhéanamh ina choinne, ach go bhfuil éileamh acu i gcoinne an ghearánaí. Faoi
na cúinsí siúd, b’fhéidir gur mian leo _frithéileamh_ a chur san áireamh lena
gcosaint.

###  Ábhar na cosanta

Níl aon rialacha seasta ann maidir leis an méid ar cheart a chuimsiú sa
chosaint. Tosaítear an cháipéis le teideal na n-imeachtaí agus an uimhir
thaifid.

Is faoin gcosantóir atá sé chun na líomhaintí a admháil nó a shéanadh a rinne
an gearánaí ina ráiteas éilimh. Anuas air sin, is faoin gcosantóir atá sé chun
aon chosaint shonrach a lua a bhfuil siad ag brath uirthi. Mar shampla, má tá
mhaíonn an cosantóir go ndearnadh éileamh an ghearánaí lasmuigh de na [
teorainneacha ama ](/ga/justice/civil-law/taking-and-appealing-a-civil-case/)
, ba cheart don chosantóir an fhíric sin a phléadáil go sonrach sa chosaint.

Má rinne an gearánaí líomhain shonrach agus má theipeann ar an gcosantóir an
líomhain sin a shéanadh sa chosaint, meastar go bhfuil an cosantóir ag admháil
go bhfuil an líomhain fíor. Mar shampla, má mhaíonn an gearánaí sa ráiteas
éilimh go raibh baint ag an ngearánaí i dtimpiste um thrácht ar bhóithre agus
má theipeann ar an gcosaint a shéanadh gur tharla an timpiste um thrácht ar
bhóithre, meastar go bhfuil an cosantóir ag admháil gur tharla an timpiste um
thrácht ar bhóithre. Ní gá don ghearánaí a chruthú don bhreitheamh gur tharla
an timpiste.

Ar an taobh eile den phingin, nuair a shéanann an cosantóir go sonrach éileamh
a rinne an gearánaí, cuirtear an gearánaí _ar cruthúnas_ na líomhna.
Ciallaíonn seo nach mór don ghearánaí a chruthú go bhfuil an t-éileamh fíor.
Mar shampla, má shéantar sa chosaint go sonrach gur tharla an timpiste um
thrácht ar bhóithre, ní mór don ghearánaí a chruthú gur tharla sí trí
fhianaise a thabhairt chun na cúirte.

###  Frithéileamh

Más main leis an gcosantóir éileamh a dhéanamh i gcoinne an ghearánaí, féadtar
seo a dhéanamh trí mhír frithéilimh a chur leis an gcosaint. Ní mór go leagtar
amach go soiléir ann seo na líomhaintí atá á ndéanamh ag an gcosantóir i
gcoinne an ghearánaí agus an méid atá á lorg ag an gcosantóir ón gcúirt.

Tá níos mó faisnéise ar fáil in [ Ordú 21 de Rialacha na nUaschúirteanna
](http://www.courts.ie/rules.nsf/8652fb610b0b37a980256db700399507/e778fe8da93c259480256d2b0046b3b4?OpenDocument)
.

##  Freagairt a sholáthar

Is minic gur gá freagairt do phointí a thugtar chun solais i gcosaint. Más
mian leis an ngearánaí [ freagairt
](http://www.courts.ie/rules.nsf/2b513051ef3462c980256db700399501/08948ddc9327524780256f2300629296?OpenDocument#PartVI)
a sholáthar, ní mór dóibh amhlaidh a dhéanamh laistigh de 14 lá tar éis an
chosaint a fháil, mura síneann an Chúirt an méid ama.

Sa chás gur sholáthair an chosaint frithéileamh, bíonn an fhreagairt faoi réir
na rialacha a bhíonn i gceist le cosaint.

Tá fáil ar thuilleadh faisnéise in [ Ordú 23 de Rialacha na nUaschúirteanna
](http://www.courts.ie/rules.nsf/8652fb610b0b37a980256db700399507/916eb751b518d48880256d2b0046b3f3?OpenDocument)
.

##  Breithiúnas mainneachtana

Má theipeann ar an gcosantóir chun láithreas a thaifeadadh, féadfaidh an
gearánaí iarratas a dhéanamh ar an gcúirt ar [ bhreithiúnas d’éagmais láithris
](http://www.courts.ie/rules.nsf/8652fb610b0b37a980256db700399507/1d1c0777e1b70de080256d2b0046b3f5?OpenDocument)
. Ciallaíonn seo gur theip ar an gcosantóir na himeachtaí a aithint agus a
thabhairt le fios go mbeartaíonn siad iad a chosaint. Is féidir leis an
ngearánaí breithiúnas a fháil ón gcúirt i leith an chosantóra gan aon ghá a
bheith le triail.

Má theipeann ar an gcosantóir chun cosaint a sholáthar, féadfaidh an gearánaí
iarratas a dhéanamh ar an gcúirt ar _bhreithiúnas d’éagmais cosanta_ .
Ciallaíonn seo gur theip ar an gcosantóir cosaint a sheoladh chuig an
ngearánaí. Is féidir leis an ngearánaí breithiúnas a fháil ón gcúirt i leith
an chosantóra gan aon ghá a bheith le triail. Tá níos mó faisnéise ar fáil in
[ Ordú 27 de Rialacha na nUachúirteanna
](http://www.courts.ie/rules.nsf/8652fb610b0b37a980256db700399507/87666f02d0947eb780256d2b0046b3ef?OpenDocument)
.

##  Sonraí

Sa chás nach mbíonn gearánaí nó cosantóir cinnte faoin gcás ar gá dóibh
aghaidh a thabhairt air, féadfaidh siad _sonraí_ a lorg. Iarratas atá ann ar
bhreis faisnéise faoin gcás. Anuas air sin, féadfaidh siad _sonraí breise agus
níos fearr_ a lorg faoin aon cheist a luaitear in aon phléadáil.

Féadfaidh siad iarratas a dhéanamh ar na sonraí trí litir nó féadfaidh siad
ordú a lorg on gCúirt.

Tá fáil ar thuilleadh faisnéise i Rialacha 7 agus 8 d’ [ Ordú 19 de Rialacha
na nUaschúirteanna
](http://www.courts.ie/rules.nsf/8652fb610b0b37a980256db700399507/2addb4da2a13497f80256d2b0046b3aa?OpenDocument)
.

##  Triail a chur síos

Go ginearálta, i gcaingne a gcuireann toghairm iomlánach tús leo, seirbheálann
an gearánaí [ fógra trialach (Foirm 18 nó 19)
](http://www.courts.ie/rules.nsf/2b513051ef3462c980256db700399501/e8e19d627147aba880256f230063923a?OpenDocument)
ar an gcosantóir agus cuirtear síos é le haghaidh trialach sa Lár-Oifig.
Caithfear ar a laghad fógra 21 lá a thabhairt, mura ndearnadh comhaontú ar
fhógra níos giorra. Caithfear rún chun fógra trialach a chur i leataobh a
thabhairt laistigh de 4 lá i ndiaidh an fógra a sheirbheáil.

Mura dtugann an gearánaí fógra trialach laistigh de 6 seachtaine i ndiaidh go
dtugtar na pléadálacha chun críche, nó laistigh den am sínte sin a cheadóidh
an Chúirt, féadfaidh an cosantóir fógra trialach a thabhairt nó iarratas a
dhéanamh ar an gCúirt chun an chaingean a dhíbhe mar gheall ar easpa
ionchúisimh.

Tugtar fógra trialach sula ndéantar an chaingean a chur síos le haghaidh
trialach. Mura gcuireann ceachtar páirtí an chaingean síos laistigh de 14 lá i
ndiaidh gur seirbheáiltear an fógra trialach, ní bheidh an fógra trialach i
bhfeidhm a thuilleadh.

Déanann an páirtí a chuireann na himeachtaí le haghaidh trialach síos amhlaidh
trí chóip a sholáthar don Lár-Oifig den fhógra trialach, anuas ar 2 chóip de
na pléadálacha iomlána (agus d’aon litir nó fógra do chritéir agus aon
fhreagra a tugadh orthu), agus úsáidfidh an breitheamh cóip amháin díobh ag an
triail.

Tá fáil ar thuilleadh faisnéise in [ Ordú 36 de Rialacha na nUaschúirteanna
](http://www.courts.ie/rules.nsf/8652fb610b0b37a980256db700399507/48375c49a822792680256d2b0046b39f?OpenDocument)
.

Nuair a cuireadh an cás síos le haghaidh trialach, sanntar é don liostú
ábhartha i dtaobh shaghas an cháis. Tá [ faisnéis ar nósanna imeachta
liostaithe
](http://www.courts.ie/courts.ie/library3.nsf/pagecurrent/D8D3CAA1262FBAFC8025804B005B1CA1?opendocument&l=en)
ar fáil ar láithreán gréasáin na Seirbhíse Cúirteanna.

##  Rátaí

Is ionann an dleacht stampála nach mór a íoc nuair a eisítear toghairm agus
€190. Is é an dleacht stampála atá le híoc chun láithreas a thaifeadadh €60.

Ní ghearrtar aon táille nó dleacht stampála ar chosaint a sheoladh ar aghaidh.

Tá fáil ar bhreis faisnéise ar [ tháillí na hArd-Chúirte
](http://www.courts.ie/courts.ie/library3.nsf/pagecurrent/86F3E130183672A080257FB2003DD36A?opendocument&l=en)
ar láithreán gréasáin na Seirbhíse Cúirteanna.

Gearrfaidh d’aturnae agus d’abhcóide táillí ar a gcuid seirbhísí.

##  Tuilleadh eolais

Tá fáil ar bhreis faisnéise ar [ nósanna imeachta na hArd-Chúirte
](http://www.courts.ie/courts.ie/library3.nsf/PageCurrentWebLookUpTopNav/HIGH%20COURT%20PROCEDURE?opendocument&l=en)
, [ rialacha na hArd-Chúirte
](http://www.courts.ie/rules.nsf/SuperiorRules?OpenView) agus ar [ fhoirmeacha
](http://www.courts.ie/rules.nsf/SuperiorApps?OpenView) ar láithreán gréasáin
na Seirbhíse Cúirteanna.

_**Dáta an Leasaithe Deireanaigh:** 16 Eanáir 2017 _

[
](https://facebook.com/sharer/sharer.php?u=https://www.citizensinformation.ie/ga/justice/civil-
law/high-court-procedures/?utm_source=sharebutton_facebook) [
](https://twitter.com/intent/tweet/?text=N%C3%B3sanna%20Imeachta%20na%20hArd-
Ch%C3%BAirte&url=https://www.citizensinformation.ie/ga/justice/civil-law/high-
court-procedures/?utm_source=sharebutton_twitter) [
](whatsapp://send?text=https://www.citizensinformation.ie/ga/justice/civil-
law/high-court-procedures/?utm_source=sharebutton_whatsapp) [
](mailto:?subject=N%C3%B3sanna%20Imeachta%20na%20hArd-
Ch%C3%BAirte&body=https://www.citizensinformation.ie/ga/justice/civil-
law/high-court-procedures/?utm_source=sharebutton_email) [
](javascript:void\(0\))

###  Ábhar Gaolmhar

  * [ _An Ardchúirt_ ](/ga/justice/courts-system/high-court/)

Tugtar eolas anseo faoín Ardchúirt

  * [ _Nósanna Imeachta na Cúirte Cuarda_ ](/ga/justice/civil-law/circuit-court-procedures/)

Cuireann an doiciméad seo síos ar an 'mBille Sibhialta', dociméad nár mhór
duit a sheirbheáil ar an gCosantóir chun imeachtaí a thosú sa Chúirt Chuarda.

  * [ _Imeachtaí i gcásanna cúirte sibhialta_ ](/ga/justice/civil-law/proceedings-in-civil-court-cases/)

Tá cur síos sa cháipéis seo ar éisteacht cúirte i gcás sibhialta.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

