English  | **Gaeilge**

**Anseo atá tú:** [ Baile ](/ga/) > [ Taisteal agus Áineas ](/ga/travel-and-
recreation/) > [ Bóithre agus Sábháilteacht ](/ga/travel-and-recreation/roads-
and-safety/) > Criosanna sabhála a úsáid in Éirinn

#  Criosanna sabhála a úsáid in Éirinn

  * Réamhrá 
  * Na dlíthe ar chriosannasábhála 
  * Criosanna sábhála agus paisinéirí faoi mhíchumas 
  * Na rialacháin um chriosannasábhála a chur i bhfeidhm 
  * Fíneálacha agus pointí pionóis 
  * Feithiclí a cláraíodh roimh 1992 

##  Réamhrá

Déantar go leor daoine a ghortú, a ghortú go trom nó a mharú ar ár mbóithre
gach bliain in Éirinn. D’fhéadfadh cosc a chur ar roinnt de na gortuithe agus
na básanna seo dá ndéanfaí tiománaithe agus paisinéirí a shrianadh i gceart ag
criosanna sábhála nó srianta sábháilteachta linbh.

Má tá criosanna sábhála feistithe, caithfidh tiománaithe agus paisinéirí araon
iad a chaitheamh. Tá freagracht ar an tiománaí a chinntiú go bhfuil srian
oiriúnach ar phaisinéirí faoi 17 mbliana d’aois.

Tugtar léargas ginearálta ar an leathanach seo ar an dlí i dtaca le criosanna
sábhála a chaitheamh agus srianta sábháilteachta libh i mótarfheithiclí.
Cuireann sé eolas ar fáil freisin faoi ghrúpaí daoine atá díolmhaithe faoin
dlí.

##  Na dlíthe ar chriosannasábhála

Ceanglaítear sa dlí in Éirinn go mbíonn criosanna sábhála sna feithiclí seo a
leanas:

  * Feithiclí paisinéirí ar féidir leo freastal ar níos lú ná 8 nduine (gan an tiománaí a áireamh) 
  * Feithiclí paisinéirí ar féidir leo freastal ar níos mó ná 8 bpaisinéir agus ar a bhfuil ollmheáchan feithicle níos lú ná 3,500 kg 
  * Feithiclí earraí ar a bhfuil ollmheáchan feithicle níos lú ná 3,500 kg 

Caithfidh na criosanna sábhála cuí nó na srianta sábháilteachta cuí a bheith
feistithe i ngach bus a iompraíonn leanaí don líon leanaí atá á iompar.
Caithfidh paisinéirí i mbusanna ina bhfuil criosanna sábhála feistithe a
bheith curtha ar an eolas ar an ngá lena gcaitheamh.

Faoi na Rialacháin um Thrácht ar Bhóithre (Déanamh, Trealamh agus Úsáid
Feithiclí) (Leasú), 1971, na Rialacháin um Thrácht ar Bhóithre (Déanamh,
Trealamh agus Úsáid Feithiclí) (Leasú), 1991 agus I.R. 240/2006 na gComhphobal
Eorpach (Úsáid Éigeantach Criosanna Sábhála agus Córais Feistí Sriantacha do
Leanaí i Mótarfheithiclí), ceanglaítear ar thromlach na ndaoine a
thaistealaíonn i mótarfheithiclí in Éirinn crios sábhála nó srianta
sábháilteachta linbh a chaitheamh ag gach tráth.

###  Cad é crios sábhála?

Is bailiúchán strapaí atá sa chrios sábhála atá feistithe go leordhóthanach
leis an bhfeithicil, agus ar a bhfuil búcla daingnithe. Caithfidh gur féidir
na strapaí seo a choigeartú. Tá an crios sábhála ceaptha an baol gortaithe a
laghdú i dtimpiste nó i dteagmhas trí do ghluaiseachtaí a shrianadh.

###  Srianta sábháilteachta linbh

Suíochán gluaisteáin linbh a roghnú agus a fheistiú

Caithfidh gach leanbh faoi 150 ceintiméadar ar airde nó ar a bhfuil meáchan
níos lú ná 36 cileagram (79 punt) srian sábháilteachta linbh a úsáid atá
oiriúnach dá n-airde agus dá meáchan fad a bhíonn siad ag taisteal i
ngluaisteán nó i bhfeithicil earraí (seachas tacsaí). Is féidir leat eolas
níos mionsonraithe a fháil ar shuíochán linbh a roghnú agus a fheistiú ar
láithreán gréasáin an ÚSB. Cuireann an ÚSB liosta de mhiondíoltóirí
rannpháirteacha ar fáil freisin ina gCód Cleachtais do Mhiondíoltóirí
Suíocháin Ghluaisteáin Linbh (pdf).

Caithfidh tú a chinntiú go bhfuil do leanbh sa suíochán ceart gluaisteáin dá
n-airde nó dá meáchan. Tugtar a réimse meáchain le fios ar an suíochán
gluaisteáin nó ar an suíochán ardaithe linbh. Cuireann an ÚSB seirbhís saor in
aisce shaineolach seiceála agus feistithe ar fáil do thuismitheoirí.

Caithfidh tú an mála aeir tosaigh a dhíghníomhachtú má tá suíochán gluaisteáin
á úsáid agat atá iompaithe i dtreo chúl an ghluaisteáin. Caithfidh suíocháin
ghluaisteáin agus suíocháin ardaithe caighdeáin AE nó na Náisiún Aontaithe a
shásamh. Féach na Ceisteanna Coitianta faoi shábháilteacht leanaí i
bhfeithiclí ar láithreán gréasáin an ÚSB.

Nuair a bhítear ag taisteal ar bhus, caithfidh paisinéirí 3 bliana d’aois nó
níos sine criosanna sábhála a chaitheamh, nuair a bhíonn siad feistithe.

Is féidir leat eolas níos mionsonraithe a fháil ar chriosanna sábhála agus
srianta sábháilteachta linbh ar láithreán gréasáin an Údaráis um
Shábháilteacht ar Bhóithre (an ÚSB).

##  Criosanna sábhála agus paisinéirí faoi mhíchumas

Crios sábhála é ‘crios sábhála do dhuine faoi mhíchumas’ a saindearadh nó a
rinneadh a shainoiriúnú lena úsáid ag duine faoi mhíchumas fisiciúil. Níor
cheart ach go n-úsáidfidh daoine iad a mbeartaítear go mbainfidh siad úsáid
astu.

###  Díolúintí ón riachtanas criosanna sábhála a chaitheamh.

Ní gá duit crios sábhála a chaitheamh sna cásanna seo a leanas:

  * Tá crios sábhála do dhuine faoi mhíchumas á chaitheamh agat 
  * Tá teastas dochtúra agat ó lia-chleachtóir cláraithe ar a luaitear nach moltar duit crios sábhála nó srian sábháilteachta linbh a chaitheamh ar fhorais leighis 
  * Tá duine eile á mhúineadh agat conas tiomáint (cé go bhféadfadh nach molfaí taisteal gan crios sábhála) 
  * Is scrúdaitheoir tástáil tiomána thú atá ag tabhairt faoi thástáil tiomána 
  * Is comhalta den Gharda Síochána nó d’Óglaigh na hÉireann thú agus tá tú ag tiomáint mar chuid de do dhualgais 

Níl tiománaithe feithiclí beaga seirbhíse poiblí (ar nós tacsaithe)
díolmhaithe agus caithfidh siad criosanna sábhála a chaitheamh nuair a bhíonn
na feithiclí seo á dtiomáint acu.

##  Na rialacháin um chriosannasábhála a chur i bhfeidhm

Bronntar an chumhacht ar na Gardaí sa dlí rialacháin um chriosanna sábhála a
chur i bhfeidhm. Murach go bhfuil tú díolmhaithe faoin dlí, tá cion á dhéanamh
agat mura gcaitheann tú crios sábhála nó mura n-úsáideann tú an suíochán
gluaisteáin nó an cúisín ardaithe cuí. Fíneálacha muirir sheasta agus pointí
pionóis atá sna pionóis, lena chinntiú go gcloíonn tiománaithe leis an dlí. Is
féidir leat eolas breise a léamh faoi chionta tiomána.

##  Fíneálacha agus pointí pionóis

Is féidir fíneáil €120 a ghearradh ort mura mbíonn crios sábhála á chaitheamh
agat. Caithfidh tú an fhíneáil seo a íoc laistigh de 28 lá, nó gearrfar
fíneáil mhéadaithe €180 ort a bheidh iníoctha laistigh 56 lá tar éis an
chiona. Cuirfear trí phointe pionóis le do cheadúnas má roghnaíonn tú an
fhíneáil a íoc agus gan dul go dtí an chúirt. Má chiontaítear thú i gcúirt,
áfach, gan crios sábhála a chaitheamh, cuirfear ceithre phointe pionóis le do
cheadúnas agus gearrfar fíneáil €2,000 ort.

##  Feithiclí a cláraíodh roimh 1992

Caithfidh criosanna sábhála a bheith feistithe ar na suíocháin tosaigh i ngach
gluaisteán a cláraíodh in Éirinn i dtosach ón 1 Meitheamh 1971. Caithfidh
criosanna sábhála a bheith feistithe ar na suíocháin chúil i ngach gluaisteán
a cláraíodh in Éirinn i dtosach ó 1992. Tá paisinéirí díolmhaithe ón dlí, i
ngluaisteán a cláraíodh roimh 1992 nach bhfuil criosanna sábhála feistithe
ann, a cheanglaíonn orthu crios sábhála (nó srian sábháilteachta linbh) a
úsáid nuair a bhítear ag taisteal i gcúl an ghluaisteáin. Moltar go mór duit,
áfach, go mbíonn criosanna sábhála nó srianta sábháilteachta linbh feistithe.

_**Dáta an Leasaithe Deireanaigh:** 17 Eanáir 2024 _

[
](https://facebook.com/sharer/sharer.php?u=https://www.citizensinformation.ie/ga/travel-
and-recreation/roads-and-safety/seatbelts-when-motoring-in-
ireland/?utm_source=sharebutton_facebook) [
](https://twitter.com/intent/tweet/?text=Criosanna%20sabh%C3%A1la%20a%20%C3%BAs%C3%A1id%20in%20%C3%89irinn&url=https://www.citizensinformation.ie/ga/travel-
and-recreation/roads-and-safety/seatbelts-when-motoring-in-
ireland/?utm_source=sharebutton_twitter) [
](whatsapp://send?text=https://www.citizensinformation.ie/ga/travel-and-
recreation/roads-and-safety/seatbelts-when-motoring-in-
ireland/?utm_source=sharebutton_whatsapp) [
](mailto:?subject=Criosanna%20sabh%C3%A1la%20a%20%C3%BAs%C3%A1id%20in%20%C3%89irinn&body=https://www.citizensinformation.ie/ga/travel-
and-recreation/roads-and-safety/seatbelts-when-motoring-in-
ireland/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Cearta cónaithe saoránaigh AE/LEE agus a dteaghlaigh in Éirinn_ ](/ga/moving-country/moving-to-ireland/rights-of-residence-in-ireland/residence-rights-eu-national/)

Tá an ceart ag náisiúnaigh an LEE taisteal go hÉirinn agus ní theastaíonn
ceadúnas cónaithe uathu chun fanacht anseo. Tá srianta áirithe, áfach, ar na
cearta seo - faigh tuilleadh eolais.

  * [ _An dlí agus íospartaigh choireanna_ ](/ga/justice/victims-of-crime/victims-and-the-law/)

Tá cur síos anseo ar an reachtaíocht a cuireadh i bhfeidhm le cosaint agus
tacaíocht a thabhairt d'íobartaigh choireanna.

  * [ _An tAcht Meabhair-Shláinte 2001_ ](/ga/health/health-services/mental-health/mental-health-act-2001/)

Thug an tAcht Meabhair-Shláinte 2001 isteach athruithe tábhachtach ar rialacha
faoi ligean isteach chuig ospidéil shíciatracha, ar mhonatóireacht agus
rialacháin ospidéil agus cearta dlíthiúla othar.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

