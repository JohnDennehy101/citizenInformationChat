English  | **Gaeilge**

**Anseo atá tú:** [ Baile ](/ga/) > [ Leas Sóisialach ](/ga/social-welfare/) >
[ Córas Leasa Shóisialaigh na hÉireann ](/ga/social-welfare/irish-social-
welfare-system/) > [ Íocaíocht Leasa Shóisialaigh a Éileamh ](/ga/social-
welfare/irish-social-welfare-system/claiming-a-social-welfare-payment/) > Ag
éileamh do chleithiúnaí aosaigh

#  Ag éileamh do chleithiúnaí aosaigh

  * Réamhrá 
  * Rialacha 
  * Rataí 
  * Conas iarratas a dhéanamh 
  * Cá háit a ndéanfaidh méiarratas 

##  Réamhrá

Má cháilíonn tú d’íocaíocht leasa shóisialaigh faigheann tú suim duit féin.
Glaoitear 'ráta pearsanta íocaíochta' air seo.

D’fhéadfá méid breise a fháil do do chleithiúnaí aosaigh (ar a dtugtar duine
fásta cáilithe) a íoctar sa bhreis ar d’íocaíocht phearsanta (ar a dtugtar
Méadú i leith Duine Fásta Cáilithe nó MDFC). Is gnách gur cleithiúnaí aosaigh
do chéile, páirtnéir sibhialta nó do chomháitritheoir. Duine de bheirt daoine
fásta is ea [ comháitritheoir
](https://www.gov.ie/en/publication/d258d8-cohabitation/) (cibé acu den ghnéas
céanna nó éagsúil) a chónaíonn le chéile mar lánúin i ndlúthchaidreamh geallta
agus nach dlúthghaolta iad.

Chun MDFC a fháil, ní mór do do chéile, páirtnéir sibhialta nó do
chomháitritheoir na coinníollacha a shocraíonn an Roinn Gnóthaí Fostaíochta
agus Coimirce Sóisialaí a shásamh – féach ‘Rialacha’ thíos. Ní gá go mbíonn an
duine go hiomlán spleách ort (mar shampla, d'fhéadfaidís bheith ag oibriú agus
ag tuilleamh nó d'fhéadfaidís ioncam bheith acu ó fhoinsí eile) agus níor mhór
go mbeadh aon ioncam a bhíonn acu faoi bhun leibhéal áirithe – féach
‘Teorainneacha ioncaim' thíos.

Má tá cleithiúnaithe linbh agat, d’fhéadfá  Méadú i leith Leanbh Cáilithe
(MLC)  a fháil chomh maith.

##  Rialacha

Ní mór duit íocaíocht phearsanta leasa shóisialaigh a bheith á fáil agat chun
Méadú i leith Duine Fásta Cáilithe a éileamh. Níor mhór go mbeadh íocaíocht
leasa shóisialaigh ag do chleithiúnaí aosaigh as a stuaim féin, seachas i
gcás:

  * Sochar Linbh 
  * Sochar Míchumais 
  * Liúntas Cúram Baile 
  * Liúntas Cúram Altrama 
  * Íocaíocht Chaomhnóra (Ranníocach) agus (Neamh-Ranníocach) 
  * [ Liúntas Cúramóra Leathráta ](/ga/social-welfare/carers/half-rate-carers-allowance/)
  * [ Liúntas Bás Díobhálacha Ceirde i ndáil le Dílleachta ](/ga/social-welfare/death-related-benefits/death-benefits-under-oib/)
  * Liúntas Leasa Forlíontach 

Ní bhaineann  coinníoll an ghnáthchónaithe  le méaduithe i leith
cleithiúnaithe cáilithe (céilí, páirtnéirí sibhialta, comháitritheoirí nó
leanaí). Ciallaíonn seo nach bhfuil ar chleithiúnaithe coinníoll an
ghnáthchónaithe a shásamh as a stuaim féin. Mar shampla, féadfaidh an
cleithiúnaí cáilithe a bheith ina iarrthóir tearmainn má chomhlíontar na
gnáthchoinníollacha.

De ghnáth ní íoctar MDFC ar chéile nó pháirtnéir sibhialta atá as láthair ón
Stát nó i bpríosún. Is féidir leat tuilleadh faisnéise a fháil [ faoi dhul
thar lear agus faoi íocaíochtaí leasa shóisialaigh ](/ga/social-welfare/irish-
social-welfare-system/claiming-a-social-welfare-payment/going-abroad-and-
social-welfare-payments/) .

###  Teorainneacha ioncaim

**Maidir leis an gcuid is mó d’íocaíochtaí leasa shóisialaigh** , caithfidh do
chleithiúnaí aosaigh olltuilleamh nó ioncam seachtainiúil (roimh cháin agus
asbhaintí ÁSPC) níos lú ná €310 a bheith acu. Má tá do chleithiúnaí aosaigh ag
tuilleamh níos lú ná €100, gheobhaidh tú Méadú iomlán i leith Duine Fásta
Cáilithe (MDFC). Má tá do chleithiúnaí ag tuilleamh idir €100 agus €310
gheobhaidh tú ráta laghdaithe MDFC (ar a dtugtar corruair ráta caolaithe den
MDFC). Má tá do chleithiúnaí aosaigh ag tuilleamh níos mó ná €310, ní
bhfaighidh tú MDFC. Is féidir leat a dheimhniú céard é an ráta caolaithe den
MDFC do d’íocaíocht i [ Leabhrán SW19 (Rátaí Íocaíochta)
](https://www.gov.ie/en/publication/6aec4d-current-rates-of-payment-for-
social-welfare-payments-sw19/) na Roinne Coimirce Sóisialaí.

[ Caitear le Fostaíocht Phobail (CE) ](/ga/employment/unemployment-and-
redundancy/employment-support-schemes/community-employment-scheme/) mar obair.
Déantar olltuilleamh seachtainiúil do chleithiúnaí aosaigh ó FP a mheasúnú mar
thuas.

**Is éagsúil do na rialacha maidir le** Liúntas Cuardaitheora Poist (LCP)  ,
Liúntas Míchumais (LM)  , [ Cúnamh Feirme (CF) ](/ga/social-welfare/farming-
and-fishing/farm-assist/) . Do na híocaíochtaí seo, déantar d’ioncam
teaghlaigh a mheasúnú sa [ tástáil mhaoine ](/ga/social-welfare/irish-social-
welfare-system/means-test-for-social-welfare-payments/means-test/) .
Asbhaintear do mhaoin iomlán teaghlaigh ansin ón íocaíocht uasta (seo an ráta
pearsanta, lena n-áirítear aon mhéaduithe i leith cleithiúnaithe aosaigh agus
linbh) leis an tsuim chruinn den LCP, LM nó CF a dheimhniú a bhfuil tú ina
teideal fháil.

Má tá íocaíocht leasa shóisialaigh ag do chéile, páirtnéir sibhialta nó ag do
chomháititheoir (féach na heisceachtaí thuas) as a stuaim féin nó má tá siad
ag freastal ar chúrsa FÁS nó Scéim Deiseanna Oiliúna Gairmoideachais (VTOS)
agus má tá liúntas á fháil acu as a stuaim féin, ní féidir leat MDFC a fháil
ar a son ach is féidir leat méadú leathráta i leith gach linbh cháilithe a
fháil.

###  Scaradh, páirtnéirí sibhialta nach gcónaíonn le chéile, colscaradh nó
páirtnéireacht shibhialta dhíscaoilte

Má tá tú scartha ach ag tabhairt íocaíocht sheachtainiúil chothabhála €138 sa
tseachtain (comhionann le ráta reatha an MDFC le haghaidh Liúntas
Cuardaitheora Poist) do do chéile, páirtnéir sibhialta nó do chomháitritheoir,
féadfaidh tú MDFC a fháil le d’íocaíocht phearsanta leasa shóisialaigh. Ní
féidir le do chéile, páirtnéir sibhialta nó do chomháitritheoir bheith ag
cónaí le duine eile. Chun ráta iomlán an MDFC a fháil, ní féidir ioncam
seachtainiúil os cionn €100 a bheith ag do chéile, páirtnéir sibhialta nó do
chomháitritheoir gan cothabháil a chur san áireamh. Má tá do chéile, páirtnéir
sibhialta nó do chomháitritheoir ag tuilleamh idir €100 agus €310 gheobhaidh
tú ráta laghdaithe den MDFC. Níl rátaí laghdaithe den MDFC i gceist don LCP,
LM agus CF (féach thuas).

###  Cleithiúnaithe aosaigh nach do chéile, páirtnéir sibhialta nó do
chomháititheoir iad

Má tá tú singil, más baintreach/baintreach fir thú, má tá tú colscartha,
scartha, más iarpháirtnéir sibhialta thú nó mura bhfuil tú i do chónaí le do
pháirtnéir sibhialta, agus má tá tú i do chónaí le duine d’aois 16 bliana nó
níos sine nach bhfuil ioncam seachtainiúil de bhreis ar €100 acu, is féidir
leat méadú a éileamh dóibh ach amháin sa chás go bhfuil cúram á thabhairt
aige/aici do chleithiúnaí linbh leat.

Má tá aige nó aici ioncam idir €100 agus €310 gheobhaidh tú ráta laghdaithe
den MDFC. Má tá tú scartha nó mura bhfuil cónaí ort le do pháirtnéir
sibhialta, níor mhór nach bhfuil cónaí ort le do chéile nó do pháirtnéir
sibhialta nó cothabháil iomlán a bheith á fáil agat uathu. Níl rátaí
laghdaithe den MDFC i gceist don LCP, LM agus CF (féach thuas).

##  Íocaíochtaí cúnaimh shóisialta

Má tá [ íocaíocht chúnaimh shóisialta (a ndéantar tástáil mhaoine ina leith)
](/ga/social-welfare/irish-social-welfare-system/social-assistance-
payments/social-assistance-in-ireland/) á fáil agat, déantar ioncam do
chleithiúnaithe aosaigh a mheasúnú sa tástáil mhaoine do d’íocaíocht. Is
féidir leat teacht ar níos mó faisnéise inár ndoiciméad, [ Measúnú a dhéanamh
ar mhaoin lánúine le haghaidh íocaíochtaí cúnaimh shóisialta ](/ga/social-
welfare/irish-social-welfare-system/means-test-for-social-welfare-
payments/assessing-the-means-of-a-couple/) .

##  Íocaíochtaí árachais shóisialta

Tá íocaíochtaí árachais shóisialta bunaithe ar ranníocaíochtaí ÁSPC agus ní
dhéantar tástáil mhaoine ina leith. Más mian leat éileamh ar son
cleithiúnaithe, déanfar measúnú ar a n-ioncam. Déantar measúnú ar ioncam
cleithiúnaithe aosaigh le haghaidh  íocaíochtaí árachais shóisialta  mar seo a
leanas:

**Fostaíocht agus féinfhostaíocht**

Déantar meánioncam seachtainiúil do chéile, do pháirtnéara shibhialta nó do
chomháitritheora ó fhostaíocht nó féinfhostaíocht a mheasúnú (déantar an
t-ollioncam seachtainiúil a mheasúnú, ní cheadaítear asbhaintí i gcomhair
cánach, ranníocaíochtaí ÁSPC nó costais phearsanta). Má íoctar é nó í gach mí,
ríomhtar an meánioncam seachtainiúil le dhá mhí anuas. Má íoctar é nó í gach
seachtain nó gach coicís, úsáidtear an meán seachtainiúil le sé seachtaine
anuas.

Caitear le Fostaíocht Phobail (CE) mar obair. Déantar olltuilleamh
seachtainiúil do chleithiúnaí aosaigh ó FP a mheasúnú.

Maidir le féinfhostaíocht, roinntear an t-ioncam a fhaightear sa bhliain
cánach deiridh faoi 52 chun an meánioncam seachtainiúil a dheimhniú.

**Caipiteal**

Áirítear ioncam ó chaipiteal, mar shampla, réadmhaoin, coigiltí agus
infheistíochtaí, sa tástáil mhaoine. Má tá caipiteal agat agus ag do chéile,
páirtnéir sibhialta nó do chomháithritheoir i gcomhpháirt, déantar measúnú ar
leath an luacha agus meastar gur le do chéile, páirtnéir sibhialta nó do
chomháithritheoir an méid sin.

Má tá réadmhaoin faoi chomhúinéireacht nó faoi úinéireacht do chéile, do
pháirtnéra shibhialta nó do chomháithritheora, déantar measúnú ar ioncam ó
chíos na réadmhaoine le haghaidh íocaíocht Méadaithe i leith Duine Fásta
Cáilithe le d’íocaíocht árachais shóisialta. Déanfar measúnú ar an luach
caipitil, áfach, mura bhfuil an réadmhaoin ligthe ar cíos.

Is féidir leat teacht ar thuilleadh faisnéise faoi conas a luacháiltear
caipiteal sa tástáil mhaoine inár ndoiciméad [ Íocaíochtaí caipitil agus leasa
shóisialaigh ](/ga/social-welfare/irish-social-welfare-system/means-test-for-
social-welfare-payments/how-to-assess-your-means-from-capital-for-social-
welfare-payments/) .

**Ioncam ó fhoinsí eile**

Cuimsíonn ioncam ó fhoinsí eile ioncam ó chíos ón réadmhaoin a ligean, ioncam
ó phinsean gairme, íocaíochtaí eachtracha leasa shóisialaigh, ioncam ó chiste
iontaobhais, ioncam faoi ghníomhas cúnaint, ioncaim airgid thirim etc.

Ríomhtar é ar bhonn seachtainiúil. Ní chuirtear roinnt íocaíochtaí leasa
shóisialaigh san áireamh mar ioncam, lena n-áirítear Sochar Linbh, Liúntas
Cúram Baile agus Liúntas Leasa Forlíontach. Is féidir leat níos mó a léamh
faoi ioncam nach gcuirtear san áireamh sa tástáil mhaoine inár ndoiciméid,
Ioncam nach n-áirítear sa tástáil mhaoine  .

##  Rataí

###  Conas a dhéantar an Méadú do Dhuine Fásta Cáilithe a íoc

Má cháilíonn tú do mhéadú san íocaíocht leasa shóisialaigh do chleithiúnaí
aosaigh, íocfar seo go díreach leat mar chuid den phríomhíocaíocht. Mar sin
féin, má thoilíonn an dá pháirtí, is féidir an Méadú do Dhuine Fásta Cáilithe
a íoc díreach leis an gcleithiúnaí aosaigh.

I gcásanna áirithe, má tá deacrachtaí sa bhaile (mí-úsáid alcóil mar shampla),
is féidir le cleithiúnaí aosaigh níos mó ná an Méadú do Dhuine Fásta Cáilithe
a fháil íoctha go díreach leis/léi gan toiliú uait agus mar thoradh ar
fhiosrúchán a rinne Cigire Leasa Shóisialaigh.

Má dhéanann tú iarratas ar Pinsean Stáit (Ranníocach) nó Pinsean Stáit
(Neamhranníocach) déanfar an Méadú do Dhuine Fásta Cáilithe a íoc díreach leis
an gcleithiúnaí aosaigh sa ghnáthchúrsa. D'fhéadfá roghnú go n-íocfaí an méadú
leis an bpríomhéilitheoir ina ionad sin.

Má tá Pinsean Stáit (Ranníocach) á fháil agat faoi láthair agus gur mian leat
iarratas a dhéanamh ar Mhéadú do Dhuine Fásta Cáilithe le haghaidh do chéile,
do pháirtí sibhialta nó do chomháitritheoir, ba chóir duit [ foirm SPCQA1
(pdf) ](https://assets.gov.ie/68397/459956e29c034ce4a0e504504df8e457.pdf) a
chomhlánú.

###  Méadú do Dhuine Fásta Cáilithe 2024

Íocaíocht Leasa Shóisialaigh  |  Aois faoi 66 Méadú do Dhuine Fásta Cáilithe  |  Aois 66 agus os cionn Méadú do Dhuine Fásta Cáilithe   
---|---|---  
Pinsean Stáit (Ranníocach)  |  €184.70*  |  €248.60*   
Pinsean Easláinte  |  €169.70  |  €169.70   
Pinsean Stáit (Neamh-Ranníocach)  |  €175.70  |  Nuair a shroicheann dodo Dhuine Fásta Cáilithe   
66 féidir leo iarratas a dhéanamh ar Phinsean Stáit (Neamh-Ranníocach) ina
gceart féin.  
Sochar Breoiteachta,  
Sochar Cuardaitheora Poist, Sochar Chuardaitheora Poist do Dhaoine
Féinfhostaithe, Sochar Díobhála,  
Sochar Sláinte & Sábháilteachta,  
Liúntas Míchumais,  
Pinsean Daill,  
Liúntas Cuardaitheora Poist,  
Cúnamh Feirme,  
Liúntas Leasa Forlíontach  |  €154  |  €154   
  
*Is é seo an Méadú do Dhuine Fásta Cáilithe (MDFC) má éilíonn an duine atá ag fáil an Phinsin Stáit (Ranníocach) a phinsean ag 66 bliain d’aois. Ach, má dhéanann an duine a phinsean a chur siar, beidh [ rátaí éagsúla MDFC i bhfeidhm ](https://www.citizensinformation.ie/en/social-welfare/social-welfare-payments/older-and-retired-people/deferring-your-state-pension-contributory/#ba54cd) . 

##  Conas iarratas a dhéanamh

Chun Méadú do Dhuine Fásta Cáilithe a fháil, caithfidh tú sonraí a thabhairt
faoi do chleithiúnaí aosaigh ar d'fhoirm éilimh nuair atá tú ag déanamh éilimh
ar íocaíocht leasa shóisialaigh. Mura ndearna tú éileamh dod' chleithiúnaí
aosaigh ag an am go ndearna tú d'éileamh, déan teagmháil leis an rannóg den
Roinn Sóisialaí a íocann d'íocaíocht leasa shóisialaigh.

##  Cá háit a ndéanfaidh méiarratas

Cuireann an Roinn Coimirce Sóisialaí uimhir teileafóin Lóghlao ar fáil; is
costas ghlaoch áitiúil a ghearrfar ort ar an nglaoch.

**Lóghlao** : 0818 66 22 44

_**Dáta an Leasaithe Deireanaigh:** 3 Eanáir 2023 _

[
](https://facebook.com/sharer/sharer.php?u=https://www.citizensinformation.ie/ga/social-
welfare/irish-social-welfare-system/claiming-a-social-welfare-
payment/claiming-an-increase-in-your-social-welfare-payment-for-an-adult-
dependant/?utm_source=sharebutton_facebook) [
](https://twitter.com/intent/tweet/?text=Ag%20%C3%A9ileamh%20do%20chleithi%C3%BAna%C3%AD%20aosaigh&url=https://www.citizensinformation.ie/ga/social-
welfare/irish-social-welfare-system/claiming-a-social-welfare-
payment/claiming-an-increase-in-your-social-welfare-payment-for-an-adult-
dependant/?utm_source=sharebutton_twitter) [
](whatsapp://send?text=https://www.citizensinformation.ie/ga/social-
welfare/irish-social-welfare-system/claiming-a-social-welfare-
payment/claiming-an-increase-in-your-social-welfare-payment-for-an-adult-
dependant/?utm_source=sharebutton_whatsapp) [
](mailto:?subject=Ag%20%C3%A9ileamh%20do%20chleithi%C3%BAna%C3%AD%20aosaigh&body=https://www.citizensinformation.ie/ga/social-
welfare/irish-social-welfare-system/claiming-a-social-welfare-
payment/claiming-an-increase-in-your-social-welfare-payment-for-an-adult-
dependant/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Conas iarratas a dhéanamh ar do chéad phas Éireannach mar dhuine fásta_ ](/ga/travel-and-recreation/passports/applying-for-or-renewing-an-irish-passport/)

Deanann an cáípéis seo cur síos ar conas iarratas a dhéanamh ar do chéad Phas
Éireannach, go háirithe dóibh siúd a bhfuil cónaí orthu taobh amuigh d'Éirinn.

  * [ _Éileamh ar son cleithiúnaí linbh_ ](/ga/social-welfare/irish-social-welfare-system/claiming-a-social-welfare-payment/diocaiocht-do-chleithiunai-linbh-a-eileamh-agus-a-mheadu/)

Féadfaidh tú méadú a fháil ar d’íocaíocht leasa shóisialaigh do leanbh
cleithiúnaí. Mínítear ar an leathanach seo cathain is féidir leat Méadú do
Leanbh Cáilithe (MDC) a éileamh.

  * [ _Iompar frithshóisialta daoine fásta_ ](/ga/justice/law-enforcement/anti-social-behaviour-by-adults/)

Tá forálacha san Acht um Cheartas Coiriúil 2006 chun déileáil le hiompar
frithshóisialta déanta ag daoine fásta. Cuireann na forálacha seo ar chumas na
ngardaí déileáil le hiompar frithshóisialta déanta ag daoine fásta trí mheán
próiseas sibhialta a úsáideann rabhaidh agus orduithe iompair nó a bhaineann
le horduithe um iompar frithshóisialta.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

