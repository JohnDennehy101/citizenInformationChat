English  | **Gaeilge**

**Anseo atá tú:** [ Baile ](/ga/) > [ Oideachas agus Oiliúint
](/ga/education/) > [ Córas Oideachais na hÉireann ](/ga/education/the-irish-
education-system/) > Forléargas ar chóras oideachais na hÉireann

#  Forléargas ar chóras oideachais na hÉireann

  * Oideachas in Éirinn 
  * Oideachas réamhscoile 
  * Bunoideachas 
  * Oideachas iar-bhunscoile 
  * Oideachas riachtanas speisialta do mhic léinn faoi mhíchumas 
  * Breisoideachas agus oideachas aosach 
  * Oideachas tríú leibhéal 

##  Oideachas in Éirinn

Bunscoil agus iar-bhunscoil atá i gcóras oideachais na hÉireann. Ní mór duit a
chinntiú go bhfaigheann do páiste oideachas íosta áirithe ó 6 bliana d’aois go
dtí 16 bliana d’aois nó go dtí go mbeidh 3 bliana d’oideachas iar-bhunscoile
críochnaithe acu.

Caithfidh bunscoileanna agus iar-bhunscoileanna áiteanna a sholáthar bunaithe
ar a bpolasaí iontrála scoile agus ar a bhfógra iontrála.

Leanann go leor daoine ar aghaidh tar éis na hiar-bhunscoile chuig
breisoideachas agus oideachas tríú leibhéal. Tá oideachas státmhaoinithe ar
fáil ag gach leibhéal, ach amháin má roghnaíonn tú do leanbh a chur chuig
scoil phríobháideach.

##  Oideachas réamhscoile

Soláthraíonn an Scéim um Chúram agus Oideachas na Luath-Óige (ECCE) cúram agus
oideachas luath-óige saor in aisce do páistí in aois réamhscoile.

Seachas an ECCE, is gnách go soláthraíonn seirbhísí cúram páistí atá maoinithe
go príobháideach oideachas réamhscoile. Mar sin féin, cuireann an Scéim
Náisiúnta Cúraim Páistí (NCS) tacaíocht airgeadais ar fáil chun cabhrú le
tuismitheoirí freastal ar chostais chúram páistí príobháideach.

Maoiníonn an Roinn Oideachais roinnt tionscnamh réamhscoile atá dírithe ar
páistí atá i mbaol.

##  Bunoideachas

Ní chaithfidh pháistí freastal ar scoil go dtí 6 bliana d’aois.

De ghnáth, tosaíonn páistí ar an mbunscoil nuair a bhíonn siad 5 bliana
d’aois. Tosaíonn siad i mí Mheán Fómhair - tús na scoilbhliana.

Tá curaclam bunscoile na hÉireann páistelárnach.

Go ginearálta, bíonn ar pháistí staidéar a dhéanamh ar an nGaeilge ar scoil.
D’fhéadfadh go mbeadh díolúine ag páistí a thagann chun cónaí in Éirinn ón
nGaeilge a fhoghlaim ar scoil.

Faigh tuilleadh eolais faoi bhunscoil a roghnú do do leanbh.

##  Oideachas iar-bhunscoile

Cuireann cineálacha éagsúla iar-bhunscoileanna oideachas iar-bhunscoile ar
fáil.

Tá 2 chéim ag an iar-bhunscoil:

  * An tsraith shóisearach – aois 12 go 15 (thart ar) 
  * An tsraith shinsearach - aois 16 go 18 (thart ar) 

###  An tsraith shóisearach agus scrúduithe

Go ginearálta, tosaíonn scoláirí an tsraith shóisearach ag aois a 12 agus
déanann siad scrúdú Próifíl Ghnóthachtála an Teastais Shóisearaigh nó na
Sraithe Sóisearaí (PGSC) ag deireadh 3 bliana.

###  An tsraith shinsearach agus scrúduithe

Is féidir le páistí sraith shinsearach 2 nó 3 bliana a bheith acu. Is é 3
bliana an tsraith shinsearach, má roghnaíonn tú an Idirbhliain a áireamh.

Tugann an Idirbhliain deis do mhic léinn taithí a fháil ar raon leathan
teagaisc oideachais agus taithí oibre.

Le linn an 2 bhliain dheireanacha sa tsraith shinsearach, déanann na scoláirí
ceann de 3 chlár, agus déanann gach ceann díobh scrúdú Stáit:

  * An Ardteistiméireacht Bhunaithe 
  * Gairmchlár na hArdteistiméireachta 
  * An Ardteistiméireacht Fheidhmeach 

Is í an Ardteistiméireacht bhunaithe an príomhbhonn ar a leithdháiltear
áiteanna ar mhic léinn in ollscoileanna, in institiúidí teicneolaíochta agus
coláistí oideachais.

Tá gnéithe den Ardteistiméireacht bhunaithe i nGairmchlár na
hArdteistiméireachta ach díríonn sé ar ábhair theicniúla agus cuimsíonn sé
modúil bhreise le fócas gairme.

Tá sé mar aidhm ag Clár na hArdteistiméireachta Feidhmí mic léinn a ullmhú don
saol fásta agus don saol oibre trí taithí foghlama ábhartha. Is do mhic léinn
ar mian leo clár praiticiúil nó gairmchlár a leanúint. Ní aithnítear é le
haghaidh iontráil dhíreach ar chúrsaí tríú leibhéal ach féadann sé cur ar
chumas scoláirí cúrsaí Iar-Ardteistiméireachta a dhéanamh.

##  Oideachas riachtanas speisialta do mhic léinn faoi mhíchumas

Cuimsíonn an soláthar oideachais do dhaltaí a bhfuil riachtanais speisialta
oideachais acu tacaíocht bhreise i scoileanna príomhshrutha go tacaíocht
speisialta i scoileanna speisialta. Is féidir le mac léinn faoi mhíchumas a
bheith cláraithe i:

  * Rang príomhshrutha le tacaíocht bhreise 
  * Rang speisialta i scoil phríomhshrutha 
  * Scoil speisialta 

##  Breisoideachas agus oideachas aosach

Tar éis na hiar-bhunscoile bogann go leor scoláirí ar aghaidh chuig
breisoideachas nó chuig an tríú leibhéal (féach oideachas tríú leibhéal
thíos). Tá 10 leibhéal oideachais ag Creatoibre Náisiúnta na gCáilíochtaí
(NFQ) agus ligeann sé duit comparáid a dhéanamh idir na caighdeáin agus na
leibhéil éagsúla oideachais atá ar fáil duit ar fud an chórais oideachais.

###  Cláir Bhord Oiliúna Oideachais

Reáchtálann na Boird Oideachais agus Oiliúna (BOOanna) raon clár oideachais
agus oiliúna aosaigh agus breisoideachais ar fud na tíre lena n-áirítear
cúrsaí Iar-Ardteistiméireachta (PLC). Cuireann PLCanna oideachas teicniúil
agus praiticiúil ar fáil chomh maith le bealach chuig oideachas ardleibhéil
agus tríú leibhéal.

I measc na gclár eile a thairgtear trí BOOanna tá an Scéim Deiseanna Oiliúna
Gairmoideachais (oideachas dara seans do dhaoine fásta); Ógtheagmháil do
luathfhágálaithe scoile; oideachas litearthachta agus bunúsach eile; agus
cláir féin-mhaoinithe um thráthnóna do dhaoine fásta.

###  Printíseachtaí

Soláthraíonn printíseachtaí oiliúint ar an láthair agus oideachas lasmuigh den
láthair oibre. Cuirtear printíseachtaí ar fáil i gceirdeanna traidisiúnta
ceardaíochta ar nós pluiméireachta agus innealtóireacht leictreach ach freisin
printíseachtaí nua mar TFC, airgeadas, forbairt bogearraí agus fáilteachas.
Caithfidh tú a bheith 16 bliana d’aois ar a laghad agus b’fhéidir go mbeadh
íosghrád sa Teastas Sóisearach nó scrúdú coibhéiseach de dhíth ort.

###  Springboard+.

Soláthraíonn Springboard+ cúrsaí ardoideachais saor in aisce do dhaoine atá
dífhostaithe (nó a bhí féinfhostaithe) agus dóibh siúd atá ag iarraidh
filleadh ar an bhfórsa saothair. Má tá tú ag obair, seans go mbeidh ort
ranníocaíocht a íoc i dtreo táillí cúrsa. Go ginearálta, is cúrsaí
páirtaimseartha ar feadh bliana amháin iad agus tairgtear iad ag Leibhéal 6 go
9 ar an NFQ. I measc na gcúrsaí a chuirtear ar fáil tá TFC, teicneolaíochtaí
leighis, cibearshlándáil agus fuinneamh inbhuanaithe.

##  Oideachas tríú leibhéal

Tá oideachas tríú leibhéal comhdhéanta de roinnt earnálacha atá maoinithe go
substaintiúil ag an Stát.

•Earnáil na nOllscoileanna

•Earnáil na teicneolaíochta

•Coláistí oideachais

Tá ollscoileanna i gcoitinne uathrialach agus féinrialaitheach. Cuireann siad
cláir chéime ar fáil ag leibhéal baitsiléara, máistreachta agus
dochtúireachta.

Áirítear san earnáil teicneolaíochta ollscoileanna teicneolaíochta (TUanna)
agus institiúidí teicneolaíochta (ITanna) a sholáthraíonn cláir oideachais
agus oiliúna i réimsí mar ghnó, eolaíocht, innealtóireacht, teangeolaíocht
agus ceol go leibhéil teastais, dioplóma agus céime.

Déanann na coláistí oideachais sainfheidhmiú ar oiliúint do mhúinteoirí
bunscoile. Cuireann go leor institiúidí tríú leibhéal oiliúint ar fáil do
mhúinteoirí iar-bhunscoile. Soláthraíonn Qualifax eolais mhionsonraithe ar
chláir oiliúna múinteoirí.

_**Dáta an Leasaithe Deireanaigh:** 20 Bealtaine 2022 _

[
](https://facebook.com/sharer/sharer.php?u=https://www.citizensinformation.ie/ga/education/the-
irish-education-system/overview-of-the-irish-education-
system/?utm_source=sharebutton_facebook) [
](https://twitter.com/intent/tweet/?text=Forl%C3%A9argas%20ar%20ch%C3%B3ras%20oideachais%20na%20h%C3%89ireann&url=https://www.citizensinformation.ie/ga/education/the-
irish-education-system/overview-of-the-irish-education-
system/?utm_source=sharebutton_twitter) [
](whatsapp://send?text=https://www.citizensinformation.ie/ga/education/the-
irish-education-system/overview-of-the-irish-education-
system/?utm_source=sharebutton_whatsapp) [
](mailto:?subject=Forl%C3%A9argas%20ar%20ch%C3%B3ras%20oideachais%20na%20h%C3%89ireann&body=https://www.citizensinformation.ie/ga/education/the-
irish-education-system/overview-of-the-irish-education-
system/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Bunreacht na hÉireann agus oideachas_ ](/ga/education/the-irish-education-system/constitution-and-education/)

Tá cur síos anseo ar na hAirteagail de Bhunreacht na hÉireann a bhaineann le
hoideachas, le creideamh agus leis an teaghlach agus an tionchar atá acu ar an
gcóras oideachais.

  * [ _Cás-staidéir: Rogha a dhéanamh idir an deontas cothaithe agus an Liúntas um Fhilleadh ar an Oideachas._ ](/ga/social-welfare/irish-social-welfare-system/case-studies-checklists/case-study-choosing-between-the-maintenance-grant-and-back-to-education-allowance/)

Trí chás-staidéar ina ndéantar scagadh ar na roghanna atá ar fáil do dhaoine a
fhaigheann Liúntas do Lucht Cuardaigh Fostaíochta, Íocaíocht do Theaghlach
Aon-Tuismitheora agus Liúntas Míchumais.

  * [ _Liúntais Breisoideachais agus Oiliúna (FET)_ ](/ga/education/further-education-and-training/training-allowances/)

Má fhaigheann tú áit ar chúrsa oiliúna Breisoideachais agus Oiliúna (FET)
féadfar liúntas a íoc leat.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

