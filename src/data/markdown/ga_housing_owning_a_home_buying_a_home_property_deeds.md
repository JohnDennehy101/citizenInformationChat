English  | **Gaeilge**

**Anseo atá tú:** [ Baile ](/ga/) > [ Tithíocht ](/ga/housing/) > [ Ag
ceannach tí ](/ga/housing/owning-a-home/) > [ Teach a cheannach
](/ga/housing/owning-a-home/buying-a-home/) > Gníomhais réadmhaoine

#  Gníomhais réadmhaoine

  * Réamhrá 
  * Clárlann na Talún: teideal a chlárú 
  * An Córas Cláraithe Gníomhas 
  * Cá háit a ndéanfaidh mé iarratas 

##  Réamhrá

Tá dhá chóras ar leith ann chun idirbhearta réadmhaoine a chur i gcuntas:

  * An córas cláraithe teidil ( _Clárlann na Talún_ ) a sholáthraíonn teideal atá ráthaithe ag an Stát don réadmhaoin, agus 
  * Córas cláraithe na ngníomhas ( _Clárlann na nGníomhas_ ) a chuireann láithreacht gníomhas agus tíolacas i gcuntas a imríonn tionchar ar an réadmhaoin 

Úinéireacht réadmhaoine atá i gceist le _teideal_ agus cáipéis scríofa is ea
_gníomhas_ a imríonn tionchar ar an réadmhaoin.

Tá an dá chóras comheisiach. Beidh a fhios ag d’  aturnae  cé acu den dá
chóras atá ábhartha i do chás. Tá an dá chóras faoi rialú agus bainistíocht an
Údaráis Chlárúcháin Maoine (ÚCM), ar comhlacht reachtúil neamhspleách iad a
bunaíodh faoin [ Acht um Chlárú Gníomhas agus Teidil, 2006
](http://www.irishstatutebook.ie/eli/2006/act/12/enacted/en/print.html) .

##  Clárlann na Talún: teideal a chlárú

Nuair a chláraítear teideal nó úinéireacht i gClárlann na Talún, iontráiltear
na sonraí ábhartha go léir faoin réadmhaoin agus úinéireacht na réadmhaoine i
gcáipéisí ar a dtugtar _fóiliónna_ . Is iad seo na cláir a choimeádtar i
gClárlann na Talún.

Tugtar _talamh chláraithe_ ar an réadmhaoin atá cláraithe i gClárlann na
Talún, mar gheall go gcláraítear gach idirbheart i réadmhaoin ar fhóilió.
Ráthaíonn an Stát gur taifead dearbhaithe atá san fhóilió de theideal na
réadmhaoine dá dtagraíonn sé.

Cáipéis atá i bhfóilió a dhéanann cur síos ar an readmhaoin a cláraíodh; a
thagraíonn do phlean atá ar léarscáileanna na Clárlainne; a thugann ainm agus
seoladh an úinéara/na n-úinéirí cláraithe agus a dhéanann cur síos ar aon
ualaí, mar shampla, ceart slí nó muirir (morgáistí) atá i bhfeidhm ar an
réadmhaoin. Féadfaidh tú an fóilió a úsáid lena dheimhniú cé aige a bhfuil
teideal nó úinéireacht réadmhaoine, gan bheith ort na bunghníomhais a léamh.

Ina theannta sin, coimeádann Clárlann na Talún léarscáileanna (nó _pleananna
teidil_ ) de chuid réadmhaoine a ndéantar cur síos orthu sna cláir. Ní thugtar
le fios ar na léarscáileanna seo cibé acu an áirítear le teorainn fál, balla,
díog etc., mar sin, níl na cláir críochnaitheach, ar an ábhar sin, i dtaobh
teorainneacha. Ní mór do na páirtithe ábhartha aon díospóidí maidir le
teorainneacha a réiteach – murar féidir leo comhaontú a bhaint amach, is faoi
na cúirteanna atá sé chun an cheist a réiteach.

Féadfaidh tú cuardach a dhéanamh ar fhóilió ar [ landdirect.ie
](https://www.landdirect.ie/pramap.aspx/) nó féadfaidh tú iniúchadh a dhéanamh
ar chóip bhán d’fhóilió in oifigí poiblí an ÚCM. Gearrtar costas €5 air seo.
Chomh maith leis sin, féadfaidh tú iarraidh ar chóip dheimhnithe, a chosnaíonn
€40. Tá breis sonraí ar fáil [ sna Ceisteanna Coitianta seo
](http://www.prai.ie/faqs/how-do-i-obtain-a-copy-of-a-folio-andor-map-3/) .

[ Is féidir leat níos mó a léamh faoi Chlárlann na Talún ar prai.ie
](http://www.prai.ie/land-registry-services/) .

Mura bhfuil an réadmhaoin cláraithe le Clárlann na Talún, b’fhéidir gur
dhéileáil Clárlann na nGníomhas léi.

##  An Córas Cláraithe Gníomhas

Bunaíodh Clárlann na nGníomhas i 1708 ar mhaithe le _meabhracháin_ ghníomhas
nó tíolacas de chuid talamh neamhchláraithe a chlárú agus a chomhdú. Achoimre
ar an ngníomhas atá i meabhrachán, ina dtugtar dáta, ainmneacha agus cur síos
ar gach páirtí agus gach finné leis an ngníomhas mar aon le cur síos ar an
réadmhaoin a n-imríonn an gníomhas tionchar uirthi. Ó Bhealtaine 2008, tháinig
_foirmeacha iarratais Chláraithe Gníomhas (CG)_ in ionad meabhrachán.

Nuair a chuirtear gníomhas i dtaisce i gClárlann na nGníomhas, ní chomhdaítear
é sa chlárlann go buan – seoltar ar ais é chuig an bpáirtí a chuir i dtaisce é
ar mhaithe le clárú. Ina ionad sin, comhdaítear foirm iarratas CG (meabhrachán
roimhe seo). Déantar an gníomhas is déanaí den ghníomhas nua sínithe ina
léirítear úinéireacht na réadmhaoine, agus cuirtear é le slabhra gníomhas a
ghabhann siar go dtí an tráth a cláraíodh an réadmhaoin i dtosach.

Tugtar tús áite dlíthiúil do ghníomhais atá curtha i dtaifead i gClárlann na
nGníomhas thar ghníomhais neamhthaifeadta agus gníomhais eile a cuireadh i
dtaifead níos déanaí ná sin.

Mar gheall go bhfuil an meabhrachán nó an fhoirm iarratais CG ar thaifead
poiblí ag Clárlann na nGníomhas, is féidir le duine ar bith iad a iniúchadh
féachaint cé leis an réadmhaoin. Ní mór do cheannaitheoir talún
neamhchláraithe na gníomhais féin a léamh chun scrúdú a dhéanamh ar an teideal
i leith na réadmhaoine, áfach.

###  Gníomhais chaillte

Mar gheall go gcoimeádann Clárlann na nGníomhas meabhrachán nó foirm iarratais
CG ina dtugtar achoimre ar an athrú úinéireachta nó ar mhorgáiste, féadfaidh
tú cóip a fháil den cháipéis seo chun gníomhas a cailleadh nó atá ar iarraidh
a ionadú. Ní bhíonn an tionchar dlí céanna ag meabhrachán agus atá ag
gníomhas, ach cuireann sé fianaise thánaisteach ar fáil faoin méid atá sa
ghníomhas. Féadfaidh tú cóip dheimhnithe a fháil ar €20 agus cóip bhán a fháil
ar €1 an leathanach.

[ Is féidir níos mó a léamh faoi Chlárlann na nGníomhas ar prai.ie
](http://www.prai.ie/registry-of-deeds-services/) .

###  Calaois réadmhaoine

Bhunaigh an tÚdarás Clárúcháin Maoine seirbhís foláirimh réadmhaoine chun
ligean d'úinéirí maoine monatóireacht a dhéanamh ar a gcuid maoine cláraithe
le haghaidh gníomhaíochta calaoisí. D'fhéadfadh calaois mhaoine a bheith i
gceist le duine a ligeann ort a bheith leat, agus ag iarraidh do mhaoin a
dhíol nó a dhíol gan fhios agat. Má chláraíonn tú leis an tseirbhís foláirimh
réadmhaoine, gheobhaidh tú ríomhphost nó téacs má chuireann duine iarratas
isteach maidir le do mhaoin leis an ÚCM. Má tá an ghníomhaíocht chalaoiseach
is féidir leat beart a dhéanamh más gá. Chun tuilleadh eolais a fháil, nó chun
clárú don tseirbhís, tabhair cuairt ar prai.ie.

  

##  Cá háit a ndéanfaidh mé iarratas

###  Clár na Talún

Tailte Éireann

Sráid na Seansaireachta  
Baile Átha Cliath 7  
Éire

**Teil:** 051 303000

**Facs:** (01) 804 8074

**Láithreán Gréasáin:** [ https://www.tailte.ie/ ](https://www.tailte.ie/)

###  None

Sráid na Seansaireachta  
Baile Átha Cliath 7  
Éire

**Teil:** 051 303000

**Láithreán Gréasáin:** [ http://www.prai.ie ](http://www.prai.ie)

**R-phost:** [ info@prai.ie ](mailto:info@prai.ie)

_**Dáta an Leasaithe Deireanaigh:** 12 Lúnasa 2019 _

[
](https://facebook.com/sharer/sharer.php?u=https://www.citizensinformation.ie/ga/housing/owning-
a-home/buying-a-home/property-deeds/?utm_source=sharebutton_facebook) [
](https://twitter.com/intent/tweet/?text=Gn%C3%ADomhais%20r%C3%A9admhaoine&url=https://www.citizensinformation.ie/ga/housing/owning-
a-home/buying-a-home/property-deeds/?utm_source=sharebutton_twitter) [
](whatsapp://send?text=https://www.citizensinformation.ie/ga/housing/owning-a-
home/buying-a-home/property-deeds/?utm_source=sharebutton_whatsapp) [
](mailto:?subject=Gn%C3%ADomhais%20r%C3%A9admhaoine&body=https://www.citizensinformation.ie/ga/housing/owning-
a-home/buying-a-home/property-deeds/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Íocaíocht na Cánach Maoine Áitiúla a Iarchur_ ](/ga/money-and-tax/tax/housing-taxes-and-reliefs/deferring-local-property-tax/)

Cáin atá sa Cháin Mhaoine Áitiúil atá le híoc ar mhaoin chónaithe. Tugtar
faisnéis sa cháipéis seo faoi na daoine a cháilíonn d’iarchur agus conas
íocaíocht na cánach a iarchur.

  * [ _Maoin a luacháil le haghaidh Cánach Maoine Áitiúil_ ](/ga/money-and-tax/tax/housing-taxes-and-reliefs/valuing-property-for-lpt/)

Is cáin féinmheasúnaithe í an Cháin Mhaoine Áitiúil. Tá uirlisí agus foinsí
faisnéise ann ar féidir leat a úsáid chun cabhrú leat luach do réadmhaoine
cónaithe a mheas.

  * [ _Cearta maoine agus cliseadh ar chaidreamh_ ](/ga/birth-family-relationships/problems-in-marriages-and-other-relationships/property-rights-and-the-breakdown-of-a-cohabiting-relationship/)

Pléann an cháipéis seo cibé an bhfuil aon chearta maoine ag céilí agus
comhchónaitheoirí, tar éis cliseadh ar a gcaidreamh.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

