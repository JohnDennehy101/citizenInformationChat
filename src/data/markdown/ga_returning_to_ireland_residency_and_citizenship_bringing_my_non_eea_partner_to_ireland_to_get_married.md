English  | **Gaeilge**

**Anseo atá tú:** [ Baile ](/ga/) > [ Ag filleadh ar Éirinn ](/ga/returning-
to-ireland/) > [ Cónaitheacht agus saoránacht ](/ga/returning-to-
ireland/residency-and-citizenship/) > Mo pháirtnéir neamh-LEE a thabhairt go
hÉirinn chun pósadh

#  Mo pháirtnéir neamh-LEE a thabhairt go hÉirinn chun pósadh

  * Réamhrá 
  * An bhfuil víosa ag teastáil? 
  * Cathain is ceart iarratas a dhéanamh ar víosa pósta 
  * Conas iarratas a dhéanamh ar víosa pósta 
  * Na doiciméid atá ag teastáil chun iarratas a dhéanamh ar víosa pósta 
  * Cinntí agus achomhairc 
  * An féidir liom fanacht in Éirinn tar éis dom pósadh? 
  * Tuilleadh eolais 

##  Réamhrá

Ní gá a bheith i do chónaí in Éirinn chun pósadh anseo. Mar sin féin, mura
saoránach den RA, den Eilvéis, nó de thír sa Limistéar Eorpach Eacnamaíoch (AE
móide an Iorua, an Íoslainn agus Lichtinstéin) tú, seans go mbeadh víosa ag
teastáil chun teacht go hÉirinn.

Más saoránach de chuid LEE, na hEilvéise nó na Ríochta Aontaithe tú, is féidir
teacht go hÉirinn chun pósadh gan víosa ná cead inimirce a bheith agat.

Is treoir é an leathanach seo do shaoránaigh nach saoránaigh de chuid LEE, na
hEilvéise nó na Ríochta Aontaithe iad a thagann go hÉirinn chun páirtí is
saoránach Éireannach é/í a phósadh.

##  An bhfuil víosa ag teastáil?

Is féidir a fháil amach ar ár suíomh gréasáin an bhfuil víosa ag teastáil
uait.

Má tá víosa ag teastáil, ba cheart iarratas a dhéanamh ar [ víosa pósta
gearrfhanachta (C) ](https://www.visas.inis.gov.ie/avats/OnlineHome.aspx) a
fháil chun teacht go hÉirinn chun pósadh. Féach ‘Conas iarratas a dhéanamh ar
víosa pósta’ thíos.

Mura saoránach den LEE, den RA nó den Eilvéis tú agus nach bhfuil víosa de
dhíth ort, fós beidh ort doiciméid a thabhairt leat chun an chúis a bhaineann
le do chuairt a léiriú. Caithfidh tú tú féin a chur i láthair d’oifigigh
inimirce nuair a thagann tú isteach in Éirinn; is ag an aerfort a bhíonn sé
seo de ghnáth.

##  Cathain is ceart iarratas a dhéanamh ar víosa pósta

Sula bhféadfaidh tú iarratas a dhéanamh ar víosa pósta, ní mór fógra a
thabhairt don chláraitheoir ag [ seirbhís um chlárú sibhialta
](https://www2.hse.ie/services/births-deaths-and-marriages/contact-a-civil-
registration-service.html) in Éirinn go bhfuil tú le pósadh. Ní mór é seo a
dhéanamh 3 mhí ar a laghad roimh an bpósadh agus is éard a thugtar air sin ná
fógra intinne le pósadh.

Is féidir leat iarratas a dhéanamh ar víosa pósta tar éis dearbhú a fháil ón
gcláraitheoir go bhfuair sé fógra maidir le d’intinn le pósadh. Is féidir
iarratas a dhéanamh ar víosa pósta suas le 3 mhí roimh do dháta taistil go
hÉirinn.

###  Má tá cónaí ort thar lear

Má tá cónaí ort lasmuigh d’Éirinn, ba cheart dul i dteagmháil le cláraitheoir
chun cead a fháil uaidh d’fhógra 3 mhí a chur isteach tríd an bpost. Má
thugtar cead, seolfaidh an cláraitheoir foirm chugat a bheidh le comhlánú agus
le seoladh ar ais.

Fós beidh ort bualadh leis an gcláraitheoir go pearsanta 5 lá ar a laghad sula
bpósann tú chun an fhoirm dhearbhaithe a shíniú. Tabharfaidh an cláraitheoir
Foirm Chláraithe Pósta duit ansin.

###  Agallamh leis an gcláraitheoir

Mura saoránach AE tú féin nó do pháirtí, beidh ar an bheirt agaibh freastal ar
agallamh leis an gcláraitheoir. Tá sé seo leagtha amach faoi na [ Acht um
Chlárú Sibhialta (Leasú), 2014
](https://www.irishstatutebook.ie/eli/2014/act/34/enacted/en/print.html) .
Faoin Acht, tá an ceart ag an gcláraitheoir tabhairt faoi imscrúdú agus
cinneadh a dhéanamh maidir le cibé an bhfuil pósadh beartaithe ina ‘phósadh
áisiúlachta’ chun críocha inimirce, nó nach bhfuil.

##  Conas iarratas a dhéanamh ar víosa pósta

Ní mór iarratas a dhéanamh ar [ víosa pósta gearrfhanachta (C) ar líne
](https://www.visas.inis.gov.ie/avats/OnlineHome.aspx) .

Tar éis an fhoirm víosa a chomhlánú ar líne, tá 30 lá agat ansin chun na
doiciméid tacaíochta a sheoladh. Is maith an smaoineamh é do dhoiciméid a
ullmhú sula gcomhlánaíonn tú an fhoirm.

Tá táille €60 le híoc le gach iarratas.

####  Bileog achoimre

Nuair a bheidh an fhoirm curtha isteach agat ar líne, gheobhaidh tú achoimre
ar d’iarratas. I measc an eolais seo, beidh:

  * Uimhir idirbhirt d’iarratais ar víosa 
  * • Bileog achomair d’iarratais 
  * • Sonraí na hoifige iarratais chuige ar cheart do dhoiciméid a sheoladh 

Priontáil amach bileog achomair d’iarratais agus sínigh í. Ní mór duit
achoimre an iarratais agus na doiciméid tacaíochta a sheoladh chuig an seoladh
atá luaite ar an bhfoirm.

##  Na doiciméid atá ag teastáil chun iarratas a dhéanamh ar víosa pósta

Ní mór doiciméid a sheoladh isteach chun tacú le d’iarratas ar víosa.

Seo cuid acu siúd:

  * Fianaise ar stair do chaidrimh 
  * Dearbhú ón gCláraitheoir maidir leis an dáta a fuarthas fógra intinne le pósadh nó Foirm Chláraithe Pósta. 
  * Do phas reatha agus cóip iomlán de gach pas roimhe seo 
  * Dhá ghrianghraf pas a thógtar nach lú ná 6 mhí roimhe sin (agus do shíniú agus d’uimhir iarratais scríofa ar a chúl) 
  * Litir iarratais sínithe 
  * Sonraí maidir leis áit a bhfanfaidh tú in Éirinn 
  * Ráiteas bainc 
  * Diúltú víosa roimhe seo 

Is féidir [ liosta iomlán de na doiciméid riachtanacha
](https://www.irishimmigration.ie/coming-to-visit-ireland/how-to-apply-for-a-
short-stay-c-visit-tourist-visa/marriage-visa/#supporting) a fháil ar shuíomh
gréasáin um Sheachadadh Seirbhíse Inimirce.

Ní mór bundoiciméid a sheoladh (ní fótachóipeanna). Mura bhfuil do dhoiciméid
i mBéarla, ní mór [ aistriúchán deimhnithe
](https://www.irishimmigration.ie/how-to-make-a-certified-translation-of-a-
document/) agus an doiciméad bunaidh a sheoladh.

Seolfar deimhnithe breithe, deimhnithe pósta agus deimhnithe báis ar ais
chugat. Más mian leat go seolfar leathanaigh eile ar ais chugat, cuir nóta
isteach le d’iarratas. Seol fótachóip (mar aon leis an mbunchóip) den
leathanach atá á lorg ar ais agat.

Má cheadaítear do víosa, ní mór árachas taistil nó árachas leighis a fháil
sula dtaistealaíonn tú go hÉirinn.

##  Cinntí agus achomhairc

Má sheol tú d’iarratas go Baile Átha Cliath, is féidir [ cinntí víosa agus
amanna feithimh a sheiceáil ](https://www.irishimmigration.ie/visa-decisions/)
. Má sheol tú d’iarratas chuig áit éigin eile, féadfaidh tú dul i dteagmháil
leis an ambasáid nó leis an gconsalacht ar sheol tú do dhoiciméid chucu chun
eolas chun dáta a fháil maidir le d’iarratas. Tógann iarratais thart ar 8
seachtaine, ach seans go dtógfadh sé níos faide ná sin.

Má éiríonn le d’iarratas ar víosa, seolfaidh an oifig víosa do phas ar ais
chugat agus an víosa curtha leis. Beidh an víosa bailí ar feadh tréimhse ar
leith. Ní haon ráthaíocht é víosa a bheith agat go ligfear isteach in Éirinn
tú.

###  Diúltú

Gheobhaidh tú litir ina mbeidh an chúis ar diúltaíodh do d’iarratas ar víosa
luaite. Féadfaidh tú achomharc a dhéanamh faoin gcinneadh seo laistigh de 2
mhí.

##  An féidir liom fanacht in Éirinn tar éis dom pósadh?

Má thagann tú go hÉirinn ar víosa pósta gearrfhanachta (C), ní féidir leat
fanacht níos faide ná 3 mhí. Ní mór Éire a fhágáil agus iarratas a dhéanamh ar
víosa eile más mian leat filleadh.

Má tá sé ar intinn agat filleadh ar Éirinn chun cónaí le do chéile is
saoránach Éireannach é/í, is féidir [ iarratas a dhéanamh ar líne ar víosa
chun Teacht le chéile le Ball Teaghlaigh (D)
](https://www.visas.inis.gov.ie/avats/OnlineHome.aspx) . Nuair a thagann tú go
hÉirinn ar do víosa chun Teacht le chéile le Ball Teaghlaigh (D), is féidir
clárú ansin le hoifigigh inimirce mar chéile saoránaigh Éireannaigh.

###  Mura bhfuil víosa ag teastáil uait

Más náisiúnach tú nach bhfuil víosa ag teastáil uait agus a tháinig isteach go
dleathach in Éirinn le 90 lá anuas, is féidir leat clárú le hoifigigh inimirce
mar chéile saoránaigh Éireannaigh.

Léigh ár dtreoir céim ar chéim maidir le do chéile neamh-LEE a thabhairt chun
cónaí in Éirinn.

##  Tuilleadh eolais

Tá faisnéis faoi víosaí ar fáil ó [ ambasáid nó consalacht na hÉireann
](https://www.dfa.ie/embassies/irish-embassies-abroad/) is gaire duit.

###  Oifig na Víosaí

An Roinn Dlí agus Cirt

Seirbhís Eadóirseachta agus Inimirce na hÉireann  
13-14 Cé an Bhúrcaigh  
Baile Átha Cliath 2  
D02 XK70  
ÉIRE

**Láithreán Gréasáin:** [ https://www.irishimmigration.ie/
](https://www.irishimmigration.ie/)

**R-phost:** [ travelrequest@justice.ie ](mailto:travelrequest@justice.ie)

_**Dáta an Leasaithe Deireanaigh:** 25 Iúil 2023 _

[
](https://facebook.com/sharer/sharer.php?u=https://www.citizensinformation.ie/ga/returning-
to-ireland/residency-and-citizenship/bringing-my-non-eea-partner-to-ireland-
to-get-married/?utm_source=sharebutton_facebook) [
](https://twitter.com/intent/tweet/?text=Mo%20ph%C3%A1irtn%C3%A9ir%20neamh-
LEE%20a%20thabhairt%20go%20h%C3%89irinn%20chun%20p%C3%B3sadh&url=https://www.citizensinformation.ie/ga/returning-
to-ireland/residency-and-citizenship/bringing-my-non-eea-partner-to-ireland-
to-get-married/?utm_source=sharebutton_twitter) [
](whatsapp://send?text=https://www.citizensinformation.ie/ga/returning-to-
ireland/residency-and-citizenship/bringing-my-non-eea-partner-to-ireland-to-
get-married/?utm_source=sharebutton_whatsapp) [
](mailto:?subject=Mo%20ph%C3%A1irtn%C3%A9ir%20neamh-
LEE%20a%20thabhairt%20go%20h%C3%89irinn%20chun%20p%C3%B3sadh&body=https://www.citizensinformation.ie/ga/returning-
to-ireland/residency-and-citizenship/bringing-my-non-eea-partner-to-ireland-
to-get-married/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Do chéile nó do pháirtnéir neamh-LEE a thabhairt abhaile go hÉirinn_ ](/ga/returning-to-ireland/residency-and-citizenship/returning-to-ireland-with-your-non-eea-spouse/)

A step-by-step guide to the immigration process for your non-EEA non-EEA
spouse or civil partner. Outlines the process for bringing your spouse or
civil partner who is not from the EEA, the EU or Switzerland, home to Ireland
to live and work.

  * [ _Do chomhpháirtí de facto neamh-LEE a thabhairt go hÉirinn_ ](/ga/returning-to-ireland/residency-and-citizenship/ag-filleadh-ar-eirinn-le-do-phairti-de-facto/)

Treoir céim ar chéim maidir leis an bpróiseas inimirce do do pháirtí neamh-LEE
de facto. Tugann sé breac-chuntas ar an bpróiseas chun do pháirtí de facto
nach as an LEE, an AE, an Ríocht Aontaithe ná an Eilvéis é, a thabhairt
abhaile go hÉirinn chun cónaí agus oibriú ann.

  * [ _Do fheithicil a thabhairt ar ais go hÉirinn_ ](/ga/returning-to-ireland/planning-your-journey-home/bringing-your-vehicle-back-to-ireland/)

Faigh amach conas díolúine ó CCF, CBL agus dleachtanna custaim a éileamh agus
do charr á thabhairt go hÉirinn.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

