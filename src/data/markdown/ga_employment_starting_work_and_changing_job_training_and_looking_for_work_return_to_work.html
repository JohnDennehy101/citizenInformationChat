English  | **Gaeilge**

**Anseo atá tú:** [ Baile ](/ga/) > [ Fostaíocht ](/ga/employment/) > [ Tosú
ag obair agus athrú jabanna ](/ga/employment/starting-work-and-changing-job/)
> [ Oiliúint agus lorg oibre ](/ga/employment/starting-work-and-changing-
job/training-and-looking-for-work/) > Filleadh ar an obair

#  Filleadh ar an obair

  * Filleadh ar an obair tar éis bheith dífhostaithe 
  * Cad a tharlaíonn le mo thacaíochtaí ioncaim? 
  * Do chárta leighis agus Forlíonadh Cíosa a choimeád 
  * Cáin agus ÁSPC a íoc 
  * Eolas breise 

##  Filleadh ar an obair tar éis bheith dífhostaithe

Má tá tú ag filleadh ar an bhfostaíocht tar éis sos fada, tá roinnt roghanna
le cur san áireamh agus bearta ba cheart duit a dhéanamh sula dtosaíonn tú ar
an obair. Mínítear ar an leathanach seo an méid a tharlóidh le do thacaíochtaí
ioncaim, cárta leighis, forlíonadh cíosa agus conas ÁSPC agus cáin a íoc.

B'fhéidir go dteastóidh cabhair uait le post a fháil nó gur suim leat oiliúint
bhreise a dhéanamh sula dtosaíonn tú an obair. Féadfaidh d’Ionad Intreo nó
Oifig Bhrainse Leasa Shóisialaigh comhairle a thabhairt duit faoi dheiseanna
poist - féach ‘Eolas breise’ thíos.

Tá an Roinn Coimirce Sóisialaí (an RCS) freagrach as seirbhísí agus treoir
fostaíochta a chur ar fáil do chuardaitheoirí poist mar aon le tacaíocht
ioncaim.

Is féidir leat úsáid a bhaint as an meastóir sochar oibre ón RCS chun cabhrú
leat measúnú a dhéanamh ar na hiarmhairtí airgeadais a bhaineann le glacadh le
hobair lánaimseartha. Deimhníonn an Réríomhán an méid iomlán a gheobhfá tar
éis glacadh le hobair lánaimseartha (aon Íocaíocht Teaghlaigh Oibre san
áireamh) agus cuirtear seo i gcomparáid leis an méid atá á fháil agat ó
íocaíochtaí cuardaitheora poist (Forlíonadh Cíosa san áireamh).

##  Cad a tharlaíonn le mo thacaíochtaí ioncaim?

Má tá tú dífhostaithe, b’fhéidir go mbeidh tú in ann do chárta leighis nó
d’Fhorlíonadh Cíosa a choimeád nuair a ghlacann tú le fostaíocht – féach
thíos. Má bhí tú dífhostaithe ar feadh roinnt ama agus murar aimsigh tú post
go fóill, d’fhéadfá bheith i dteideal páirt a ghlacadh i scéim fostaíochta. Tá
tacaíochtaí fostaíochta do dhaoine faoi mhíchumas ar fáil freisin.

**Má tá leanaí agat:**

  * B’fhéidir go mbeidh tú in ann do Mhéadú do Leanbh Cáilithe a choimeád ar feadh 13 seachtaine. De rogha air sin, má tá tú ag glacadh le post ísealphá, b’fhéidir go gcáileoidh tú d’Íocaíocht do Theaghlaigh Oibre (ÍTO). 
  * Tá an Díbhinn Teaghlaigh um Fhilleadh ar Obair ar fáil do theaghlaigh aontuismitheora agus ina bhfuil cuardaitheoirí poist fhadtéarmacha a bhfuil leanaí acu chun cabhrú leo Filleadh ar an obair. Is féidir é a íoc anuas ar an ÍTO. 
  * Cuireann roinnt scéimeanna cúraim leanaí inacmhainne cúram leanaí ar fáil do theaghlaigh a bhfuil ioncaim níos ísle acu agus tá mar chuspóir aige tacú le tuismitheoirí filleadh ar an obair nó ar an oideachas. 

##  Do chárta leighis agus Forlíonadh Cíosa a choimeád

###  Cárta Leighis

Má tá tú dífhostaithe agus má tá tú ag filleadh ar obair pháirtaimseartha nó
lánaimseartha, is féidir leat do chárta leighis a choimeád ar feadh 3 bliana
chomh fada agus go raibh íocaíocht ar ráta iomlán á fháil agat do cheann
amháin de na liúntais nó na sochair seo a leanas ar feadh nó níos faide:

  * Sochar Cuardaitheora Poist 
  * Liúntas Cuardaitheora Poist 
  * Íocaíocht Teaghlach Aontuismitheora 
  * Sochar Breoiteachta 
  * Pinsean Easláine 
  * Liúntas Míchumais 
  * Pinsean na nDall nó 
  * Bhí tú páirteach i scéim dreasachta fostaíochta nó i scéim deiseanna oideachais 

Má ghlacann tú le fostaíocht lánaimseartha, coimeádfaidh tú do chárta leighis
ar feadh 3 bliana ón dáta a thosaigh tú an obair. Má ghlacann le fostaíocht
pháirtaimseartha, cuirtear tús leis an tréimhse 3 bliana ón dáta a sháraíonn
d’ioncam an treoirlíne chuí don chárta leighis. Is féidir leat sonraí breise a
fháil faoi chártaí leighis a choinneáil in Treoirlínte maidir le Measúnú
Náisiúnta ar an gCárta Leighis/an Cárta Cuairte DGtreoirlínte (pdf) a
d’fhoilsigh Feidhmeannacht na Seirbhíse Sláinte.

**Forlíonadh Cíosa**

Má bhí tú dífhostaithe nó mura raibh tú i bhfostaíocht lánaimseartha ar feadh
ar a laghad 12 mhí agus má cheaptar go dteastaíonn tithíocht uait tar éis
measúnú a dhéanamh ort faoin Scéim Cóiríochta Cíosa (an SCC), d’fhéadfadh go
mbeifeá in ann d’Fhorlíonadh Cíosa a choimeád.

###  Cíosanna Difreálacha agus filleadh ar obair

Má tá teach ar cíos agat ó údarás áitiúil nó ó chomhlachas tithíochta,
ríomhtar do chíos de réir chóras cíosanna difreálacha an údaráis áitiúla. Tá
an córas seo bunaithe ar ioncam seachtainiúil do theaghlaigh agus ar
d’acmhainneacht chun íoc. Mar sin, má thagann méadú ar d’ioncam nuair a
fhilleann tú ar an obair, caithfidh tú an t-údarás áitiúil nó an comhlachas
tithíochta a chur ar an eolas agus is féidir iarraidh ort ranníocaíocht níos
mó a dhéanamh i dtreo an chíosa.

Más tionónta príobháideach thú atá rannpháirteach i scéim na hÍocaíochta
Cúnaimh Tithíochta (an ÍCT), ríomhtar do ranníocaíocht chíosa ar an gcaoi
chéanna agus beidh ort an t-údarás áitiúil a chur ar an eolas nuair a thagann
athrú ar d’ioncam.

##  Cáin agus ÁSPC a íoc

Má tá tú ag filleadh ar an obair i ndiaidh tréimhse fhada, beidh ort a
chinntiú go bhfuil d’asbhaintí cánach agus ÁSPC ó do phá i gceart.

Cáin

Caithfidh d’fhostóir nua cáin agus an Muirear Sóisialta Uilíoch (MSU) a
asbhaint ó do phá faoin gcóras ÍMAT ó thús d’fhostaíochta. Lena chinntiú go
ndéileáiltear i gceart le do cháin ón tús agus lena chinntiú go n-asbhaineann
d’fhostóir an méid ceart cánach ó do phá, ba cheart duit an méid seo a leanas
a dhéanamh:

  * D’Uimhir Phearsanta Seirbhíse Poiblí (UPSP) a thabhairt do d’fhostóir agus iarraidh ar d’Uimhir Chláraithe Fostóra. Murab eol duit d’uimhir PSP, déan teagmháil le d’Ionad Intreo nó Oifig Bhrainse Leasa Shóisialaigh agus is féidir leis an bhfoireann ansin uimhir a aimsiú duit. 
  * Cláraigh na sonraí faoi do phost nua le seirbhís Post agus Pinsean ar líne na gCoimisinéirí Ioncaim i moChúrsaí. Mura féidir leat seirbhísí ar líne a úsáid, is féidir leat teagmháil a dhéanamh le d’oifig cánach le cúnamh a fháil – féach 'Cá ndéanfaidh mé iarratas?' thíos. 

Ba cheart duit na bearta seo a dhéanamh a luaithe a ghlacann tú le tairiscint
poist, go hidéalach, fiú mura bhfuil ach fostaíocht pháirtaimseartha nó saoire
i gceist leis. Tabharfaidh seo roinnt ama do d’fhostaíocht agus don oifig
cánach rudaí a shocrú roimh do chéad lá pá.

Nuair atá na sonraí faoi do phost nua cláraithe agat, seolfaidh na
Coimisinéirí Ioncaim deimhniú creidmheasanna cánach chuig d’fhostóir ina
dtaispeántar na creidmheasanna cánach a asbhaineann d’fhostóir ó do bhille
cánach. Is féidir leat amharc ar do dheimhniú creidmheasanna cánach agus aon
chreidmheasanna cánach breise a éileamh a d’fhéadfadh a bheith ag dul duit trí
Sheirbhísí ÍMAT na gCoimisinéirí Ioncaim. Tagann tú ar Sheirbhísí ÍMAT trí
sheirbhís moChúrsaí na gCoimisinéirí Ioncaim.

Mura bhfuil do chúrsaí cánach socraithe agat faoin tráth a thosaíonn tú an
obair, beidh ar d’fhostóir cáin a asbhaint ar bhonn éigeandála.

###  ÁSPC

Ceadófar do ranníocaíochtaí leasa shóisialaigh agus aon ranníocaíochtaí a
d’íoc tú i dtréimhsí fostaíochta roimhe seo a chur i gcuntas trí d’Uimhir PSP
a thabhairt do d’fhostóir.

Mura raibh tú sa lucht saothair le roinnt blianta anuas, ní cháileoidh tú
láithreach d’íocaíochtaí leasa shóisialaigh gearrthéarmacha, cosúil le Sochar
Breoiteachta. Tá tú clúdaithe láithreach as Sochar Díobhála, áfach, nuair nach
féidir leat oibriú mar gheall ar thimpiste ag an obair. Braithfidh a thapúla a
cháileoidh tú do na sochair leasa shóisialaigh éagsúla ar an saghas sochair a
bhfuil tú ag cur isteach air agus ar do chúinsí sula bhfillfidh tú ar an
obair. Gnóthaíonn tú ranníocaíochtaí curtha do shochar má bhíonn tú breoite nó
dífhostaithe, mar shampla.

##  Eolas breise

Má tá tú ag filleadh ar fhreastal ar an ionad oibre go fisiciúil tar éis go
raibh COVID-19 ort, is féidir leat eolas a fháil faoi ag filleadh ar an obair
go sábháilte.

Is féidir leat súil a chaitheamh ar JobsIreland ar líne chun teacht ar shonraí
faoi fholúntais phoist agus cúrsaí oiliúna.

D’oifig cánach.

D’Ionad Intreo nó Oifig Brainse Leasa Shóisialaigh

_**Dáta an Leasaithe Deireanaigh:** 8 Eanáir 2019 _

[
](https://facebook.com/sharer/sharer.php?u=https://www.citizensinformation.ie/ga/employment/starting-
work-and-changing-job/training-and-looking-for-work/return-to-
work/?utm_source=sharebutton_facebook) [
](https://twitter.com/intent/tweet/?text=Filleadh%20ar%20an%20obair&url=https://www.citizensinformation.ie/ga/employment/starting-
work-and-changing-job/training-and-looking-for-work/return-to-
work/?utm_source=sharebutton_twitter) [
](whatsapp://send?text=https://www.citizensinformation.ie/ga/employment/starting-
work-and-changing-job/training-and-looking-for-work/return-to-
work/?utm_source=sharebutton_whatsapp) [
](mailto:?subject=Filleadh%20ar%20an%20obair&body=https://www.citizensinformation.ie/ga/employment/starting-
work-and-changing-job/training-and-looking-for-work/return-to-
work/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Returning to Ireland and working in construction_ ](/ga/returning-to-ireland/starting-work/returning-to-ireland-and-working-in-construction/)

Provides information on careers in construction, Safepass, certifications, and
recognition of foreign qualifications, as well as details about trade unions,
wages, and pensions for those returning to Ireland and seeking to begin or
continue work in the construction industry.

  * [ _Ag filleadh ar an obair go sábháilte tar éis dhúnadh COVID-19 agus prótacail oibre sábháilte_ ](/ga/employment/employment-rights-and-conditions/health-and-safety/returning-to-work-safely/)

Information for employers and employees on how to plan for a safe return to
work following COVID-19 closures and an overview of the Work Safely Protocol.

  * [ _Aisíocaíocht cánach má tá tú dífhostaithe nó as obair ar shaoire bhreoiteachta_ ](/ga/money-and-tax/tax/income-tax/tax-refund-when-unemployed-or-out-of-work-sick/)

Míniú faoi chonas aisíoc cánach a fháil má bhí tú ag obair agus má tá tú
dífhostaithe nó as obair mar gheall ar thinneas anois.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

