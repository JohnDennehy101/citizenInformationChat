English  | **Gaeilge**

**Anseo atá tú:** [ Baile ](/ga/) > [ Dlí ](/ga/justice/) > [ Gasúir agus
Ógchiontóirí ](/ga/justice/children-and-young-offenders/) > Iompar
frithshóisialta leanaí

#  Iompar frithshóisialta leanaí

  * Eolas 
  * Rialacha 
  * Cá háit a ndéanfaidh mé iarratas 

##  Eolas

Thug Cuid 13 den [ Acht um Cheartas Coiriúil 2006
](http://www.irishstatutebook.ie/2006/en/act/pub/0026/index.html) forálacha
isteach sa dlí coiriúil chun déileáil le hiompar frithshóisialta déanta ag
leanaí ó 12 go 18 mbliana d'aois. Cuireann na cumhachtaí seo ar chumas na
nGardaí déileáil le hiompar frithshóisialta dá leithéid ar roinnt bealaí, lena
n-áirítear:

  * Rabhaidh faoi iompar frithshóisialta a eisiúint do leanaí 
  * Cruinnithe a thionól chun iompar frithshóisialta linbh a phlé 
  * Iarraidh ar leanbh agus a t(h)uismitheoirí nó a c(h)aomhnóir aontú le conradh i gcomhair dea-iompair agus 
  * Iarraidh ar na cúirteanna ordú um iompar frithshóisialta (ar a dtugtar ASBO de ghnáth) a eisiúint i ndáil le leanbh 

Tá na forálacha uile sin deartha chun cur ar chumas na nGardaí déileáil le
hiompar frithshóisialta ar bhealach éifeachtúil agus an leanbh á choinneáil
amach as córas an cheartais choiriúil.

Is í aidhm na bhforálacha cobhsaíocht a fháil idir cosaint a thabhairt do
chearta na sochaí agus déileáil le hiompar frithshóisialta déanta ag leanaí.

##  Rialacha

###  Cad é iompar frithshóisialta?

Gníomhaíonn leanbh ar bhealach frithshóisialta má chúisíonn sé/sí, nó más
dóchúil sna cúinsí go gcúiseodh sé na nithe seo a leanas do dhuine amháin nó
níos mó nach bhfuil cónaí orthu sa teach céanna leis an leanbh:

  * Ciapadh nó 
  * Scanrúlacht, anacair, eagla, nó imeaglú suntasach nó leanúnach nó 
  * Dochrú suntasach nó leanúnach dá gcumas úsáid nó sult a bhaint as a maoin 

Is iad na samplaí d'iompar frithshóisialta ná imeaglú, iompar mí-iompar nó
bagairt agus loitiméireacht.

###  Cad é rabhadh um iompar frithshóisialta?

Féadann garda rabhadh um iompar frithshóisialta a eisiúint d'aon leanbh a
ghníomhaigh ar bhealach frithshóisialta.

Féadann an garda an rabhadh iompair a eisiúint don leanbh ó bhéal agus
caithfear é a sheirbheáil ar an leanbh agus ar a t(h)uismitheoirí nó ar a
c(h)aomhnóir i scríbhinn freisin. Ní mór don fhógra scríofa na nithe seo a
leanas a chuimsiú:

  * Ráiteas gur ghníomhaigh an leanbh ar bhealach frithshóisialta 
  * Cineál an iompair agus cathain agus cá tharla sé 
  * Éileamh ar an leanbh scoradh den iompar sin 
  * Fógra ag rá mura gcomhlíontar an t-éileamh ar scoradh den iompar, d'fhéadfaí iarraidh ar an gcúirt ordú iompair a eisiúint 

Ní mór do na Gardaí an rabhadh iompair a eisiúint laistigh de mhí amháin ó
tharla an t-iompar i gceist. I gcás iompar leanúnach, ní mór an rabhadh a
eisiúint laistigh de mhí amháin ó tharlú aitheanta is déanaí an iompair sin.

Bíonn rabhadh iompair i bhfeidhm ar leanbh ar feadh 3 mhí ó eisítear é. Má
leanann an páiste sa chineál iompair sainithe sa rabhadh iompair i rith na 3
mhí, is féidir iarratas a dhéanamh chuig an gcúirt ar ordú iompair.

###  Cathain a thionóltar cruinniú chun iompar frithshóisialta linbh a phlé?

Má eisigh garda rabhadh iompair do leanbh, is féidir leis/léi tuairisc a
thabhairt don Cheannfort i gceannas ar an gceantar ag déanamh cur síos ar
chúiseanna imní an Gharda faoi iompar an linbh. Tionólann an Ceannfort
cruinniú chun iompar an linbh sin a phlé má tá an ceannfort sásta gur:

  * Ghníomhaigh an leanbh ar bhealach frithshóisialta agus is dóchúil go leanfaidh sé/sí ar aghaidh á dhéanamh, agus 
  * Ghníomhaigh an leanbh ar bhealach frithshóisialta cheana féin ach ní bhfuair sé/sí rabhadh i ndáil leis an iompar sin nó chabhródh cruinniú le cosc a chur ar iompar frithshóisialta breise dá leithéid ag an leanbh 

###  Cé a fhreastalaíonn ar chruinniú mar sin?

Iarrann an ceannfort ar na daoine seo a leanas freastal ar an gcruinniú chun
iompar an linbh a phlé

  * An leanbh 
  * Tuismitheoirí nó caomhnóir an linbh 
  * An garda a d'eisigh an rabhadh um iompar frithshóisialta don leanbh 
  * Má tá baint ag an leanbh leis [ an gClár um Atreorú Ógánach ](/ga/justice/children-and-young-offenders/garda-youth-diversion-programme/) cheana féin, Oifigeach Idirchaidrimh don Óige 
  * Aon duine/daoine eile a mheastar go mbeadh siad in ann cúnamh a thabhairt don leanbh nó do thuismitheoirí nó caomhnóir an linbh 

Ag an gcruinniú, míníonn an ceannfort don leanbh agus do na tuismitheoirí nó
caomhnóir i bhfocail shimplí cad é an t-iompar frithshóisialta atá i gceist
agus an tionchar a bhíonn aige ar dhaoine eile.

Iarrtar ar an leanbh a admháil gur tharla an t-iompar agus iarracht a dhéanamh
stop a chur leis. Iarrtar ar na tuismitheoirí nó ar an gcaomhnóir freisin
iompar an linbh a admháil agus céimeanna a thógáil chun cosc a chur ar an
iompar sin.

Má aontaíonn an leanbh agus na tuismitheoirí nó an caomhnóir glacadh leis sin,
ullmhaíonn an ceannfort cáipéis ar a dtugtar conradh dea-iompair.

###  Cad é conradh dea-iompair?

Leagann conradh dea-iompair síos i scríbhinn na tiomantais nó na gealltanais a
thug an leanbh agus na tuismitheoirí nó an caomhnóir ag an gcruinniú a
tionóladh chun iompar an linbh a phlé. Síníonn an leanbh agus na tuismitheoirí
nó an caomhnóir é.

Bíonn an conradh dea-iompar i bhfeidhm ar feadh tréimhse uasta 6 mhí ó dháta
an chruinnithe, ach féadtar é a shíneadh ar feadh 3 mhí eile ar iarratas an
linbh agus na dtuismitheoirí nó an chaomhnóra.

###  Cad a tharlaíonn má bhriseann leanbh an gealltanas a tugadh sa chonradh
dea-iompair?

Má ghníomhaigh leanbh nó má leanann leanbh ar aghaidh ag gníomhú ar bhealach a
bhriseann na tiomantais sa chonradh, féadann an ceannfort cruinniú eile a
iarraidh chun an conradh a athnuachan má aontaíonn an leanbh agus na
tuismitheoirí nó an caomhnóir é sin a dhéanamh. Má chreideann an ceannfort,
áfach, nach gcabhródh cruinniú eile le cosc a chur ar iompar frithshóisialta
an linbh i gceist, féadann an ceannfort

  * Moladh a thabhairt gur chóir don leanbh páirt a ghlacadh sa Chlár um Atreorú Ógánach nó   
Má tá sé/sí sásta nach cuí don leanbh páirt a ghlacadh sa Clár um Atreorú
Ógánach, iarraidh ar [ Chúirt na Leanaí ](/ga/justice/courts-system/children-
court/) ordú iompair a eisiúint i ndáil leis an leanbh.

Tá an dá rogha sin ag an gceannfort freisin má dhiúltaíonn an leanbh nó na
tuismitheoirí nó an caomhnóir conradh dea-iompair a shíniú ag an gcéad
chruinniú, nó má chinneann an ceannfort ag an tús nach gcabhródh cruinniú le
cosc a chur ar iompar frithshóisialta an linbh i gceist.

###  Cad é ordú iompair?

Eisíonn Cúirt na Leanaí ordú um iompar frithshóisialta nuair a iarrann ball
den Gharda Síochána (nach bhfuil faoi bhun ghrád an cheannfoirt) ar an gcúirt
ordú a eisiúint a chuireann cosc ar leanbh 12 bhliain d'aois nó níos mó aon
rud a shonraítear san ordú a dhéanamh.

Sula ndéanann an Chúirt ordú iompair mar sin, ní mór di a bheith sásta:

  * Cé gur shínigh an leanbh an conradh dea-iompair nó ghlac sé/sí páirt sa chruinniú leis na Gardaí, lean an leanbh ar aghaidh lena (h)iompar frithshóisialta agus ní dóchúil go stopfaidh sé/sí 
  * Tá gá le hordú chun cosc a chur ar an leanbh leanúint ar aghaidh ag gníomhú mar sin 
  * I bhfianaise an tionchair nó an tionchair dhóchúil a bhíonn ag an iompar sin ar dhaoine eile, tá an t-ordú réasúnta sna cúinsí. 

Is féidir leis an gcúirt cibé téarmaí nó coinníollacha a mheasann sí gur cuí
iad a chur i bhfeidhm san ordú.  
Mar shampla, d'fhéadfadh an chúirt coinníoll a chuimsiú san ordú a luann nár
chóir do leanbh a bheith níos gaire ná 50 méadar do theach ar chúisigh sé/sí
crá ann nó d'fhéadfadh sí ordú do leanbh gan dul chuig ionad siopadóireachta
ar leith.

Le cois sin, féadann an chúirt éileamh ar an leanbh roinnt riachtanas eile a
chomhlíonadh maidir le tinreamh scoile nó tuairisc a thabhairt do gharda,
múinteoir nó duine eile le húdarás.

###  Cé chomh fada a bhíonn ordú iompair i bhfeidhm?

Bíonn ordú iompair a eisíonn Cúirt na Leanaí i bhfeidhm ar leanbh ar feadh
tréimhse uasta dhá bhliain ó dháta an ordaithe. Tá údarás ag an gcúirt, áfach,
an t-ordú a athrú nó a scaoileadh má iarrann an leanbh lena mbaineann, a
t(h)uismitheoirí nó a c(h)aomhnóir, nó ball den Ghardaí ag grád nach bhfuil
faoi bhun ghrád ceannfoirt air.

###  An féidir le leanbh achomharc a dhéanamh i gcoinne ordú iompair?

Is féidir le leanbh a eisíodh ordú iompair ina leith achomharc i gcoinne an
ordaithe a dhéanamh chuig an [ gCúirt Chuarda ](/ga/justice/courts-
system/circuit-court/) laistigh de 21 lá ón dáta a eisíodh an t-ordú. Má tá sé
ar intinn ag an leanbh nó ag na tuismitheoirí nó caomhnóir achomharc a
dhéanamh i gcoinne an ordaithe, ní mór dóibh an ceannfort i gceannas ar an
gceantar ina gcónaíonn an leanbh a chur ar an eolas faoi.

###  An bhfuil aon chionta a bhaineann le rabhaidh iompair?

Nuair a chinneann garda rabhadh iompair a eisiúint i leith linbh féadann an
garda éileamh ar an leanbh a (h)ainm agus a s(h)eoladh a thabhairt dó/di chun
críche an rabhaidh iompair nó an taifid scríofa de. Mura dtugann an leanbh
ainm agus seoladh nó má thugann sé/sí ainm agus seoladh bréagach nó
míthreorach, tá an leanbh sin ciontach i gcion agus dlífear, ar é nó í a
chiontú go hachomair (Cúirt na Leanaí), [ aicme E fíneáil
](/ga/justice/criminal-law/criminal-trial/fines-for-criminal-offences/) a chur
air/uirthi.

###  An bhfuil aon chionta a bhaineann le horduithe iompair?

Má eisíonn Cúirt na Leanaí ordú iompair i leith linbh agus ní chomhlíonann an
leanbh sin an t-ordú iompair gan leithscéal réasúnta, tá an leanbh sin
ciontach i gcion agus dlífear, ar é nó í a chiontú go hachomair (Cúirt na
Leanaí), aicme D fíneáil nó coinneáil i scoil coinneála leanaí ar feadh
tréimhse nach mó ná 3 mhí, na an dá cheann, a chur air nó uirthi.

Má ordaítear do leanbh fíneáil agus costais na n-imeachtaí a íoc nuair a
chiontaítear é/í in ordú iompair a bhriseadh, ní fhéadann iomlán na fíneála
agus na gcostas a bheith níos mó ná €1,500.

###  An féidir cabhair dhlí shaor a chur ar fáil do leanbh i ndáil le
hiarratas chuig an gcúirt ar ordú iompair?

Má tá leanbh faoi réir iarratais ón nGarda Síochána ar ordú iompair, féadtar
teastas le haghaidh cabhair dhlí shaor a thabhairt dó/di ar a dtugtar [
Teastas um Chabhair Dhlí (Ordú Iompair) ](/ga/justice/legal-aid-and-
advice/criminal-legal-aid-certificates/) . Beidh an chabhair dhlí sin ar fáil
don leanbh freisin má shocraíonn sé/sí achomharc a dhéanamh i gcoinne déanamh
an ordaithe.

##  Cá háit a ndéanfaidh mé iarratas

Má tá iompar frithshóisialta ag dul i gcion ort ba chóir duit teagmháil a
dhéanamh le do stáisiún Gardaí áitiúil. Ba chóir duit a mhéid faisnéise agus
is féidir a sholáthar faoin iompar. Is féidir leat [ sonraí teagmhála do
stáisiún Gardaí áitiúil a fháil anseo
](http://www.garda.ie/Stations/Default.aspx) .

_**Dáta an Leasaithe Deireanaigh:** 24 Lúnasa 2018 _

[
](https://facebook.com/sharer/sharer.php?u=https://www.citizensinformation.ie/ga/justice/children-
and-young-offenders/anti-social-behaviour-by-
children/?utm_source=sharebutton_facebook) [
](https://twitter.com/intent/tweet/?text=Iompar%20frithsh%C3%B3isialta%20leana%C3%AD&url=https://www.citizensinformation.ie/ga/justice/children-
and-young-offenders/anti-social-behaviour-by-
children/?utm_source=sharebutton_twitter) [
](whatsapp://send?text=https://www.citizensinformation.ie/ga/justice/children-
and-young-offenders/anti-social-behaviour-by-
children/?utm_source=sharebutton_whatsapp) [
](mailto:?subject=Iompar%20frithsh%C3%B3isialta%20leana%C3%AD&body=https://www.citizensinformation.ie/ga/justice/children-
and-young-offenders/anti-social-behaviour-by-
children/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Iompar frithshóisialta daoine fásta_ ](/ga/justice/law-enforcement/anti-social-behaviour-by-adults/)

Tá forálacha san Acht um Cheartas Coiriúil 2006 chun déileáil le hiompar
frithshóisialta déanta ag daoine fásta. Cuireann na forálacha seo ar chumas na
ngardaí déileáil le hiompar frithshóisialta déanta ag daoine fásta trí mheán
próiseas sibhialta a úsáideann rabhaidh agus orduithe iompair nó a bhaineann
le horduithe um iompar frithshóisialta.

  * [ _Iompar frithshóisialta agus riaráistí cíosa i dtithíocht shóisialta_ ](/ga/housing/local-authority-and-social-housing/anti-social-behaviour-and-rent-arrears-in-social-housing/)

Tá cumhachtaí áirithe ag údaráis áitiúla duine atá ag baint le h-iompar
frithshóisialta a dhíshealbhú óna theach.

  * [ _Leanaí agus an córas ceartais choiriúil_ ](/ga/justice/children-and-young-offenders/children-and-the-criminal-justice-system-in-ireland/)

Rialaíonn Acht na Leanaí 2001 conas a dhéileáiltear le leanaí a sháraíonn an
dlí coiriúil.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

