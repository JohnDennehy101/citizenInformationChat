English  | **Gaeilge**

**Anseo atá tú:** [ Baile ](/ga/) > [ Taisteal agus Áineas ](/ga/travel-and-
recreation/) > [ Rothaíocht ](/ga/travel-and-recreation/cycling/) > Na dlíthe
maidir le rothaíocht in Éirinn

#  Na dlíthe maidir le rothaíocht in Éirinn

  * Réamhrá 
  * Rialacha 
  * Do rothar a dhaingniú 
  * Cá háit a ndéanfaidh méiarratas 

##  Réamhrá

Ar mhaithe le sábháilteacht, tá sé tábhachtach go gcloíonn rothaithe le
rialacha an bhóthair. Mar rothaí, tá tú thar a bheith leochaileach agus tá
baol dáiríre ann go dtarlóidh gortú tromchúiseach nó bás má bhíonn timpiste
agat.

Tá dualgas dlíthiúil ort do rothar a choinneáil i ndea-riocht oibre. Ní mór
duit rothaíocht a dhéanamh le breithniú réasúnach, agus a bheith sách
sóbráilte chun smacht a choinneáil ar do rothar.

Má tá tú ag baint úsáide as rothar ar bhóthar poiblí in Éirinn ní mór
frithchaiteoirí agus soilse a fheistiú chun a chinntiú go bhfuil tú feiceáil.
Ní mór do gach rothar ar bhóithre poiblí cloí leis na Na Rialacháin um Thrácht
ar Bhóithre (Soilsiú Feithiclí), 1963 arna leasú. Leagtar síos sa dlí seo an
cineál frithchaiteoirí agus soilse a chaithfidh a bheith ar do rothar agus cén
uair a chaithfidh tú do shoilse rothar a úsáid. Féach ar ár gcáipéis maidir le
Soilse rothair le haghaidh tuilleadh eolais.

Chomh maith le soilse, ní mór go mbeadh na nithe seo a leanas ar do rothar
freisin:

  * Cloigín, a fhéadtar a chloisteáil ó achar réasúnta 
  * Coscáin tosaigh agus cúil (mura bhfuil roth seasta amháin aige, nuair nach gá ach coscán amháin a bheith aige) 
  * Frithchaiteoir cúil atá le feiceáil ó achar réasúnta 

##  Rialacha

###  Cad iad na rialacha bóthair eile a bhaineann le rothaithe?

Sna hAchtanna um Thrácht ar Bhóithre 1961( arna leasú) leagtar amach na
príomhfhorálacha maidir le gluaisteánaíocht agus reáchtáil do rothair. Tá
reachtaíocht thánaisteach ann freisin lena n-áirítear an na hAchtanna um
Thrácht ar Bhóithre agus na Rialacháin um Thrácht ar Bhóithre (Trácht agus
Páirceáil) 1997-2019, lena rialaítear iompar tiománaithe agus rothaithe.

Nuair a bhíonn tú ag rothaíocht caithfidh tú:

  * Stopadh ag soilse tráchta nuair is gá 
  * Stopadh ag trasrianta coisithe agus trasrianta síogacha 
  * Stopadh ag soilse tráchta rothar nuair is gá 
  * Stopadh ag comharthaí stad agus géilleadh ceart slí ag comharthaí géill slí. 
  * Seachain rothaíocht ar mhótarbhealaí 

De réir Alt 100 den Acht um Thrácht ar Bhóithre 1961 is cion é rothar a
thiomáint agus tú ag gabháil d’fheithicil eile atá ag gluaiseacht (seachas
rothar eile nach bhfuil aon duine air).

###  **An gcaithfidh mé clogad rothaíochta nó éadaí sofheicthe a chaitheamh?**

Níl aon oibleagáid dhlíthiúil ort clogad nó éadaí sofheicthe a chaitheamh agus
tú ag rothaíocht in Éirinn ach molann Údarás um Shábháilteacht ar Bhóithre na
hÉireann do rothaithe an dá cheann a chaitheamh ar mhaithe le sábháilteacht.

###  **An bhfuil sé dleathach do bheirt a bheith ag rothaíocht taobh le taobh
in Éirinn?**

Is féidir le rothaithe rothaíocht taobh le taobh ach faoi Airteagal 47 de na
Rialacháin um Thrácht ar Bhóithre (Trácht agus Páirceáil) 1997 (arna ionadú ag
Rialacháin 2012), ní féidir le níos mó ná beirt bheith ag rothaíocht taobh le
taobh, ach amháin nuair a bhíonn tú ag scoitheadh agus nach gcuireann sé
trácht eile i mbaol nó nach gcuireann sé bac air.

###  An féidir liom feithicil a scoitheadh ar an taobh istigh?

Is féidir le rothaí feithicil a scoitheadh ar thaobh na láimhe clé (nó taobh
istigh den sreabhadh tráchta) má tá na feithiclí ar dheis ina stad nó ag
gluaiseacht níos moille ná an rothaí.

Mar rothaí, áfach, ní féidir leat scoitheadh ar an taobh istigh má tá an
fheithicil a bhfuil sé beartaithe agat scoitheadh:

  * Ag tabhairt comhartha go bhfuil sé chun casadh ar chlé agus go mbogfaidh sé ar chlé sula scoithfidh tú é 
  * Ina stad chun ligean do phaisinéir tuirlingt nó dul ar bord na feithicle 
  * Ina stad chun críocha luchtaithe nó díluchtaithe 

###  Cad iad na rialacha maidir le rothaithe a scoitheadh?

Nuair a bhíonn tú ag scoitheadh, moltar do thiománaithe 1.5 méadar a fhágáil
idir iad féin agus do rothar in áiteanna a bhfuil teorainneacha luais os cionn
50km/u. I gceantair le teorainneacha luais níos ísle, ba chóir go gceadódh
tiománaithe méadar amháin agus iad ag scoitheadh.

Is cion ar leith é rothaithe a scoitheadh go contúirteach. Dlitear táille
sheasta de €120 ar thiománaithe a scoitheann go contúirteach thú agus tú ag
rothaíocht, agus d’fhéadfadh go gcuirfí 3 pointe pionóis le do cheadúnas.

###  An bhfuil dualgas dlíthiúil orm lánaí rothar a úsáid?

Ní mór duit lána rothar a úsáid i limistéar coisithe ina soláthraítear ceann
oiriúnach.

Nuair is lána rothar in aghaidh an tsrutha é an lána rothar (a ligeann do
rothaithe dul sa treo eile don trácht ar shráid aontreo), ní féidir leat
rothaíocht ach sa treo in aghaidh an tsrutha.

Tá an rialachán maidir le lánaí rothar san áireamh in Airteagal 14 de na
Rialacháin um Thrácht ar Bhóithre (Trácht agus Páirceáil) (Leasú), 1997, arna
leasú.

###  Cad is cionta muirear seasta ann?

I leith tá sé de chumhacht ag Gardaí rothaithe a stopadh agus fíneáil a
ghearradh orthu mar gheall ar chionta rothaíochta muirear seasta ar leith. Is
féidir le Gardaí fíneáil a chur ar rothaithe as na cionta seo a leanas:

  * Gan solas tosaigh nó cúil le linn uaireanta soilsithe 
  * Rothaíocht ar rothar gan breithniú réasúnach 
  * Mainneachtain stopadh le haghaidh comhartha maor scoile 
  * Mainneachtain stopadh ag soilse tráchta nuair a bhíonn an solas dearg lasta 
  * Mainneachtain stopadh ag soilse tráchta rothar nuair a bhíonn an solas dearg lasta 
  * Mainneachtain stopadh ag líne stad, bacainn nó leath bhacainn ag trasrian comhréidh iarnróid, droichead lúdrach nó droichead ardaithe, nuair a bhíonn na lampaí dearga ag splancadh 
  * Rothaíocht i sráid nó i limistéar do choisithe 

Is é an fhíneáil do na cionta seo ná €40. Má fhaigheann tú fógra muirear
seasta, tá 28 lá agat ó dháta eisiúna an fhógra muirear seasta chun an
fhíneáil a íoc. Mura n-íoctar é laistigh de 28 lá, méadaítear an muirear le
50%. Mura n-íoctar é laistigh de 56 lá tionscnaítear imeachtaí cúirte (agus ní
ghlacfar le híocaíocht a thuilleadh).

Má dhéanann tú do fhógra muirir sheasta a chur amú, a chailleadh nó a
dhamáistiú, ba cheart duit dul i dteagmháil le hOifig Próiseála Muirear Seasta
an Gharda Síochána (féach ‘Cá háit a ndéanfaidh mé iarratas’ thíos). Seolfar
athphriontáil den fhógra chugat sa phost. Ní chuireann d’iarratas ar
athphriontáil an tréimhse ama a cheadaítear le haghaidh íocaíochta a shíneadh,
áfach.

Má íocann tú an fógra muirear seasta laistigh de na teorainneacha ama
dlíthiúla agus mura gcuirtear tús le himeachtaí cúirte, ní bheidh taifead
coiriúil agat maidir leis an gcion.

Tá tuilleadh eolais ar fhógraí muirear seasta ar fáil ar shuíomh gréasáin an
Gharda Síochána. Má fhaigheann tú fógra muirear seasta ón nGarda Síochána, is
féidir leat iarratas a dhéanamh chun é a chur ar ceal mar gheall ar imthosca
eisceachtúla. Féach ar an treoir maidir le fógraí muirear seasta a chealú.

###  An bhfuil sé dleathach bheith ag rothaíocht ar chosán?

Níl cead agat rothaíocht ar chosán ach amháin má tá lána rothar ainmnithe ar
an gcosán nó má tá tú ag dul isteach nó ag imeacht as maoin. Ní cion muirear
seasta ar leith é rothaíocht ar chosán áfach. D’fhéadfaí fíneáil a ghearradh
ort, áfach, as é sin a dhéanamh má mheasann garda go raibh do chuid rothaíocht
gan ‘breithniú réasúnta'.

Mar an gcéanna, ní féidir leat rothaíocht i limistéar coisithe ag na hamanna
sainithe mura bhfuil lána rothar ann.

###  An bhfuil teorainn dhlíthiúil alcóil ann do rothaíocht?

Má tá amhras ar Gharda go bhfuil tú ag rothaíocht faoi thionchar alcóil nó
drugaí go dtí an pointe nach bhfuil smacht ceart agat ar an rothar, is féidir
tú a ghabháil gan barántas. Is amhlaidh an cás freisin má tá cúis réasúnach ag
Garda le bheith in amhras go bhfuil tú ag úsáid rothar goidte.

##  Do rothar a dhaingniú

###  Cad iad na céimeanna is féidir liom a ghlacadh chun cosc a chur ar dhuine
éigin mo rothar a ghoid?

Molann na Gardaí do dhaoine d’íosmhéid 10 faoin gcéad de chostas a gcuid
rothar a chaitheamh ar dhá ghlas rothar. Molann siad freisin gur chóir duit:

  * Do rothar a chur faoi ghlas go docht le hábhar dochorraithe cosúil le seastán rothair nó cuaille lampa 
  * Coinnigh an glas as an talamh 
  * Cuir do rothar faoi ghlas i limistéar poiblí dea-shoilsithe 
  * Tóg grianghraf agus coimeád nóta de shraithuimhir do rothair 
  * Cuir in iúl do na Gardaí i gcónaí nuair a goideadh rothar 

De réir figiúirí na nGardaí, is é an t-am is coitianta le rothar a ghoid ná le
linn solas an lae idir 8rn agus 5in.

##  Cá háit a ndéanfaidh méiarratas

###  Oifig Próiseála Muirear Seasta an Gharda Síochána

Sráid Parnell  
Durlas  
Co Thiobraid Árann  
Éire

**Teil:** +353 504 59800

**Lóghlao:** 0818 50 60 80

**Láithreán Gréasáin:** [ http://www.garda.ie/Controller.aspx?Page=348&Lang=1
](http://www.garda.ie/Controller.aspx?Page=348&Lang=1)

**R-phost:** [ npo@garda.ie ](mailto:npo@garda.ie)

_**Dáta an Leasaithe Deireanaigh:** 2 Meán Fómhair 2024 _

[
](https://facebook.com/sharer/sharer.php?u=https://www.citizensinformation.ie/ga/travel-
and-recreation/cycling/cycling-offences/?utm_source=sharebutton_facebook) [
](https://twitter.com/intent/tweet/?text=Na%20dl%C3%ADthe%20maidir%20le%20rotha%C3%ADocht%20in%20%C3%89irinn&url=https://www.citizensinformation.ie/ga/travel-
and-recreation/cycling/cycling-offences/?utm_source=sharebutton_twitter) [
](whatsapp://send?text=https://www.citizensinformation.ie/ga/travel-and-
recreation/cycling/cycling-offences/?utm_source=sharebutton_whatsapp) [
](mailto:?subject=Na%20dl%C3%ADthe%20maidir%20le%20rotha%C3%ADocht%20in%20%C3%89irinn&body=https://www.citizensinformation.ie/ga/travel-
and-recreation/cycling/cycling-offences/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Rothaíocht in Éirinn_ ](/ga/travel-and-recreation/cycling/overview-cycling/)

Seo doiciméad forbhreathnaithe ar rothaíocht. Cuimsíonn sé faisnéis faoi
scéimeanna roinnte rothar, conairí Féarbhealaigh agus do rothar a thógáil ar
iompar poiblí.

  * [ _Eolas suas chun dáta ar na dlithe fostaíochta_ ](/ga/employment/employment-rights-and-conditions/employment-rights-and-duties/employment-laws-in-ireland/)

Achoimre agus cur síos gearr ar reachtaíocht cosaint fostaíochta atá athruithe
ó 1993.

  * [ _An tAcht Meabhair-Shláinte 2001_ ](/ga/health/health-services/mental-health/mental-health-act-2001/)

Thug an tAcht Meabhair-Shláinte 2001 isteach athruithe tábhachtach ar rialacha
faoi ligean isteach chuig ospidéil shíciatracha, ar mhonatóireacht agus
rialacháin ospidéil agus cearta dlíthiúla othar.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

