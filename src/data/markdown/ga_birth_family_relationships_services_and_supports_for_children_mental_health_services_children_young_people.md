English  | **Gaeilge**

**Anseo atá tú:** [ Baile ](/ga/) > [ Teaghlach agus Caidrimh ](/ga/birth-
family-relationships/) > [ Seirbhísí agus tacaíocht do leanaí ](/ga/birth-
family-relationships/services-and-supports-for-children/) > Seirbhísí
meabhairshláinte do leanaí agus do dhaoine óga in Éirinn

#  Seirbhísí meabhairshláinte do leanaí agus do dhaoine óga in Éirinn

  * Réamhrá 
  * Do dhochtúir teaghlaigh 
  * Seirbhísí cúraim phríomhúil 
  * Seirbhísí speisialtóra 
  * Seirbhísí príobháideacha cúraim mheabhairshláinte 
  * Eagraíochtaí neamhbhrabúis 
  * Faigh cabhair phráinneach 

##  Réamhrá

D’fhéadfadh sé a bheith ina eispéireas thar a bheith deacair do thuismitheoir
nuair a bhíonn deacrachtaí ag do leanbh lena meabhairshláinte. Uaireanta, is
féidir fadhbanna meabhairshláinte a mhaolú trí thacaíocht a fháil ón teaghlach
nó ó chairde. Uaireanta eile, féadann saincheisteanna meabhairshláinte a
bheith níos casta ná sin agus níos deacra déileáil leo.

Tá tacaíochtaí agus acmhainní ar fáil saor in aisce do gach duine atá in ainm
is a bheith ag cabhrú le daoine dúshláin ‘éadroma’ meabhairshláinte a
bhainistiú, agus a meabhairshláinte agus a bhfolláine a chosaint. Ina measc
seo, tá suíomhanna gréasáin amhail [ spunout.ie
](https://spunout.ie/category/mental-health) agus [ yourmentalhealth.ie
](https://www2.hse.ie/mental-health/) ar fáil. Tá línte cabhrach agus
seirbhísí abhcóideachta arna maoiniú agus arna dtacú ag FSS ann freisin. Mar
shampla, [ 50808 ](https://spunout.ie/news/news-2/text-message-support-
service-ctl) , [ Childline ](https://www.childline.ie/) , agus [ na Samáraigh
](https://www.samaritans.org/?currency=EUR&nation=ireland) .

Nuair a bhíonn gá le tuilleadh tacaíochta, tá seirbhísí meabhairshláinte ar
leith ann do leanaí. Braitheann an tseirbhís nó an eagraíocht a dtéann tú
chuici ar cibé an meastar deacrachtaí do linbh a bheith éadrom, nó níos déine
ná sin. Fiú nuair a dhéantar deacracht mheabhairshláinte a rangú mar
dheacracht ‘éadrom’, ní chiallaíonn sé sin nach bhfuil sé tromchúiseach nó
tábhachtach. Is féidir le cineál nó leibhéal ar bith de dheacracht
mheabhairshláinte a bheith an-dian agus tionchar suntasach a bheith acu ar an
leanbh.

Ní bhíonn sé éasca i gcónaí a bheith ar an eolas faoi na seirbhísí
meabhairshláinte atá ann agus faoi conas rochtain a fháil orthu. Tugtar cur
síos anseo ar na príomhsheirbhísí agus ar conas is féidir leo cabhrú.

  * Dochtúir teaghlaigh 
  * Seirbhísí cúraim phríomhúil 
  * Seirbhísí speisialtóra 
  * Seirbhísí príobháideacha cúraim mheabhairshláinte 
  * Eagraíochtaí neamhbhrabúis 

##  Do dhochtúir teaghlaigh

Is é an chéad chéim maidir leis an áit is fearr le dul a roghnú ná cuairt a
thabhairt ar do dhochtúir teaghlaigh.

Is féidir leat cuairt a thabhairt ar do dhochtúir teaghlaigh in éineacht le do
dhuine óg. Tá [ liosta ceisteanna ag FSS ](https://www2.hse.ie/mental-
health/services-support/questions-to-ask/) [ a d’fhéadfadh a bheith úsáideach
duit féin nó do do leanbh agus tú ag caint leis an dochtúir teaghlaigh nó le
gairmí eile cúraim sláinte. ](https://www2.hse.ie/mental-health/services-
support/questions-to-ask/)

Mínigh na cúiseanna a bhfuil imní ort agus na hathruithe, cibé acu mór nó
beag, atá tugtha faoi deara agat le seachtainí nó le míonna anuas. Is dócha go
gcuirfidh do dhochtúir teaghlaigh go leor ceisteanna. Tá sé tábhachtach gach
rud a bhfuil imní ort faoi insint don dochtúir teaghlaigh ionas gur féidir
leis/léi comhairle chur ort maidir leis na bearta iomchuí atá le glacadh, nó
atreorú a dhéanamh chuig na seirbhísí cearta, más cuí.

B’fhéidir gur mhaith le do dhochtúir teaghlaigh bualadh le do dhuine óg ina
(h)aonar ar feadh tamaill. Is gnáth rud é sin.

Cuirfidh do dhochtúir teaghlaigh roinnt fachtóirí san áireamh chun an
tacaíocht nó an tseirbhís cheart do do leanbh a shainaithint, i.e. aois an
linbh, an cineál airíonna a bhíonn orthu, déine na n-airíonna agus an leibhéal
riosca atá i gceist.

##  Seirbhísí cúraim phríomhúil

Uaireanta déantar cur síos ar an gcéad leibhéal eile de thacaíochta agus
seirbhísí mar ‘sheirbhísí cúraim phríomhúil’. Deartar iad seo do dhaoine atá
ag dul trí dheacrachtaí ‘éadroma go measartha’ ó thaobh meabhairshláinte de.
Is gnách go maireann na cineálacha tacaíochta a chuirtear ar fáil ag an
leibhéal seo ar feadh tréimhse ghearr shonraithe.

  * Cuireann [ Jigsaw ](https://jigsaw.ie/) tacaíocht mheabhairshláinte duine-le-duine saor in aisce ar fáil do dhaoine óga idir 12-25 bliain d’aois a bhfuil deacrachtaí éadroma go measartha acu ó thaobh meabhairshláinte de. Glactar le hatreoruithe do dhaoine óga faoi 18 mbliana d’aois ó thuismitheoirí agus ó ghairmithe cúraim sláinte. Is féidir ríomhphost a sheoladh nó glaoch a chur ar do sheirbhís Jigsaw áitiúil chun coinne a iarraidh a lorg. 
  * Tá Seirbhísí Síceolaíochta Cúraim Phríomhúil de chuid FSS lonnaithe in ionaid chúraim phríomhúil áitiúla ar fud na hÉireann. Soláthraíonn siad raon leathan seirbhísí saor in aisce do leanaí idir 0 - 17 mbliana d'aois. De ghnáth, bíonn foireann de theiripeoirí saothair, síceolaithe, altraí agus oibrithe sóisialta ag gach ionad cúraim phríomhúil. I measc na seirbhísí, tá teiripe aonair, obair theiripeach ghrúpabhunaithe do leanaí, ógánaigh agus tuismitheoirí, agus cineálacha éagsúla measúnuithe. Glactar le hatreoruithe ó thuismitheoirí agus ó ghairmithe cúraim sláinte. 
  * Soláthraíonn [ Ionaid Acmhainní Teaghlaigh ](https://www.familyresource.ie/family-resource-centres-regions.php) arna reáchtáil ag Tusla - an Ghníomhaireacht um Leanaí agus an Teaghlach, tacaíochtaí pobalbhunaithe saor in aisce do leanaí agus do thuismitheoirí, agus tá rochtain ag roinnt seirbhísí ar chomhairleoireacht. 

##  Seirbhísí speisialtóra

Tá an chéad leibhéal eile tacaíochtaí agus seirbhísí dírithe ar dhaoine a
bhfuil fadhbanna meabhairshláinte measartha nó tromchúiseacha acu. Uaireanta
déantar cur síos ar na seirbhísí ag an leibhéal seo mar shainseirbhísí. Is iad
síciatraithe a bhíonn i gceannas orthu de ghnáth, agus bíonn diagnóis
chliniciúil meabhairshláinte ag an gcuid is mó de na daoine a fhaigheann
tacaíochtaí ag an leibhéal seo. Chun rochtain a fháil ar na tacaíochtaí agus
na seirbhísí seo, beidh atreorú ó dhochtúir teaghlaigh nó ó ghairmí cúraim
sláinte ag teastáil ó do leanbh.

###  Seirbhísí Meabhairshláinte do Leanaí agus d'Ógánaigh

Is iad na seirbhísí meabhairshláinte do leanaí agus d’ógánaigh (CAMHS) an
phríomhthacaíocht mheabhairshláinte speisialtóra do dhaoine óga faoi 18
mbliana d’aois. Tá CAMHS dírithe ar dhaoine óga a bhfuil deacrachtaí
meabhairshláinte measartha nó tromchúiseacha acu. Tugann CAMHS tús áite
d’atreoruithe ar bhonn riosca, rud a chiallaíonn go bhfeictear na daoine is mó
a mheastar atá i mbaol níos luaithe ná daoine eile agus bíonn orthu siúd a
mheastar go mbaineann riosca níos ísle leo fanacht níos faide le haghaidh
coinne. Déanann CAHMS measúnú agus cóireáil ar riochtaí amhail neamhord
hipirghníomhaíochta an easnaimh airde, agus dúlagar atá measartha go géar,
neamhord imní, neamhoird itheacháin agus féindochar.

Tá trí leibhéal atreoraithe ag CAMHS:

  * Atreorú éigeandála: nuair a bhíonn riosca suntasach ann do shábháilteacht an duine óig, amhail iarracht ar fhéinmharú, féindochar suntasach nó dian-neamhord itheacháin. Tabharfar tús áite do na hatreoruithe seo agus tugtar coinne dóibh go tapa. 
  * Atreorú práinneach: áit a bhfuil daoine an-bhuartha faoin duine óg gan géarchéim ná éigeandáil a bheith i gceist. 
  * Déantar atreoruithe a rangú mar ghnáthatreorú nuair nach mbíonn riosca láithreach i gceist. 

Tá sainseirbhísí ann freisin do dhaoine a bhfuil fadhbanna meabhairshláinte
tromchúiseacha acu agus a dteastaíonn diantacaíocht uathu. D’fhéadfadh
tréimhse san ospidéal nó suíomh maireachtála faoi thacaíocht a bheith i gceist
leis seo, áit ar féidir le foireann de ghairmithe meabhairshláinte
monatóireacht a dhéanamh ar na hairíonna agus tacaíocht agus cóireálacha
speisialtóra a thabhairt don duine óg.

D’fhéadfadh [ cóireáil othar cónaitheach ](https://spunout.ie/mental-
health/getting-help/inpatient-treatment) a bheith an-chabhrach má tá airíonna
do linbh chomh trom sin go bhfuil sé deacair dó/di feidhmiú, má tá a gcuid
sábháilteachta i mbaol, nó má tá cóireáil sláinte fhisiciúil de dhíth orthu
freisin mar gheall ar a gcuid fadhbanna meabhairshláinte.

##  Seirbhísí príobháideacha cúraim mheabhairshláinte

Tá gairmithe meabhairshláinte i gcleachtadh príobháideach ar fáil ar fud na
hÉireann a chuireann seisiúin teiripe ar fáil do dhaoine óga faoi 18 mbliana
d’aois. Tá sé tábhachtach a sheiceáil cén taithí atá acu ar oibriú le daoine
óga, an cineál tacaíochta a chuireann siad ar fáil, agus an costas a bhaineann
lena seisiúin sula ndéantar coinne. Ní gá duit atreorú a fháil ó do dhochtúir
teaghlaigh, is féidir socruithe a dhéanamh tú féin go díreach.

Níl gach teiripeoir oilte ar an mbealach céanna ná níl na cáilíochtaí céanna
acu go léir. Tá eolas ag Spunout a chabhróidh leat [ tuiscint a fháil ar an
difríocht idir comhairleoirí agus síciteiripeoirí ](https://spunout.ie/mental-
health/getting-help/private-counselling-psychotherapy) agus ar na cineálacha
éagsúla teiripe atá ar fáil.

##  Eagraíochtaí neamhbhrabúis

Cuireann roinnt carthanachtaí agus eagraíochtaí seirbhísí ar fáil a
d’fhéadfadh a bheith úsáideach duit agus tú ag lorg tacaíochta do dhuine óg.
Faigheann cuid de na heagraíochtaí seo maoiniú ó FSS.

  * [ Bodywhys (Cumann Neamhoird Itheacháin na hÉireann) ](https://www.bodywhys.ie/)
  * [ Childline ](https://www.childline.ie/)
  * [ Teenline ](https://www.ispcc.ie/teenline/)
  * [ Barnardos ](https://www.barnardos.ie/)
  * [ Pieta House ](https://www.pieta.ie/how-we-can-help/helpline/)

##  Faigh cabhair phráinneach

**Cuir glaoch ar 999 nó 112 má tá tú féin nó duine éigin ar a bhfuil aithne
agat ar tí díobháil a dhéanamh dóibh féin nó do dhuine eile.**

_**Dáta an Leasaithe Deireanaigh:** 25 Lúnasa 2023 _

[
](https://facebook.com/sharer/sharer.php?u=https://www.citizensinformation.ie/ga/birth-
family-relationships/services-and-supports-for-children/mental-health-
services-children-young-people/?utm_source=sharebutton_facebook) [
](https://twitter.com/intent/tweet/?text=Seirbh%C3%ADs%C3%AD%20meabhairshl%C3%A1inte%20do%20leana%C3%AD%20agus%20do%20dhaoine%20%C3%B3ga%20in%20%C3%89irinn&url=https://www.citizensinformation.ie/ga/birth-
family-relationships/services-and-supports-for-children/mental-health-
services-children-young-people/?utm_source=sharebutton_twitter) [
](whatsapp://send?text=https://www.citizensinformation.ie/ga/birth-family-
relationships/services-and-supports-for-children/mental-health-services-
children-young-people/?utm_source=sharebutton_whatsapp) [
](mailto:?subject=Seirbh%C3%ADs%C3%AD%20meabhairshl%C3%A1inte%20do%20leana%C3%AD%20agus%20do%20dhaoine%20%C3%B3ga%20in%20%C3%89irinn&body=https://www.citizensinformation.ie/ga/birth-
family-relationships/services-and-supports-for-children/mental-health-
services-children-young-people/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Tá seirbhísí vacsaínithe agus imdhíonta ar fáil saor in aisce do pháistí agus do dhaoine óga_ ](/ga/health/health-services/children-s-health/vaccinations-for-children/)

Tá seirbhísí vacsaínithe/imdhíonta ar fáil do pháistí agus do dhaoine óga.

  * [ _An Straitéis Náisiúnta Leanaí_ ](/ga/birth-family-relationships/children-s-rights-and-policy/national-policy-on-children/)

Foilsíodh Straitéis Náisiúnta Leanaí na hÉireann i 2000, i ndiaidh
comhairliúcháin fhairsing. Is treoirphlean í chur feabhas a chur ar shaol na
leanaí, agur ar shaol na leanaí faoi mhíbhuntáiste ach go háirithe.

  * [ _Seirbhísí Sláinte Leanaí_ ](/ga/health/health-services/children-s-health/child-health-services/)

Mínitear sa cháipéis seo faoi na seirbhísí sláinte ginearálta agus sonracha a
bhfuil páistí ina dteideal.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

