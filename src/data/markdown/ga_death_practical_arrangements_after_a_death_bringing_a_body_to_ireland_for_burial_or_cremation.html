English  | **Gaeilge**

**Anseo atá tú:** [ Baile ](/ga/) > [ Bás agus Méala ](/ga/death/) > [
Socruithe praiticiúla tar éis bháis ](/ga/death/practical-arrangements-after-
a-death/) > Corp a thabhairt ar ais go hÉirinn chun é a adhlacadh nó a
chréamadh

#  Corp a thabhairt ar ais go hÉirinn chun é a adhlacadh nó a chréamadh

  * Réamhrá 
  * Fógra go bhfuair saoránach Éireannach bás thar lear 
  * Na hiarsmaí a aithint go foirmiúil 
  * Adhlacóir a cheapadh 
  * Básanna gan mhíniú 
  * An bás a chlárú 
  * Luaithreach a thabhairt abhaile 
  * Eolas breise 
  * Teagmháil 

##  Réamhrá

Tá a cuid rialacha féin ag gach tír maidir leis na gnásanna a bhfuiltear le
cloí leo nuair a fhaigheann duine bás. Is é cuspóir an eolais seo a leanas an
próiseas ginearálta agus na rialacha a leagan amach a bhíonn i gceist nuair a
thugtar corp go hÉirinn lena adhlacadh nó lena chréamadh.

Dírítear an t-eolas ar theaghlaigh shaoránach Éireannach, go príomha. Ba chóir
do theaghlaigh neamhnáisiúnach dul i dteagmháil le hambasáid a dtíortha féin i
gcomhair comhairle, más mian leo corp a thabhairt go hÉirinn. Tá liosta
d’ambasáidí agus consalachtaí eachtracha atá freagrach as Éirinn ar fáil
anseo. Is féidir leat léamh faoi chorp a thabhairt amach as Éirinn anseo.

Féadann an próiseas chun an corp a thabhairt ar ais go hÉirinn le haghaidh
sochraide a bheith costasach. Seiceáil cé acu an raibh árachas taistil nó
cumhdach árachais leighis ag an duine a d’fhéadfadh cabhrú le híoc as na
costais. B’fhéidir gur mian leat breithniú a dhéanamh ar chréamadh a dhéanamh
ar an gcorp thar lear agus an luaithreach a thabhairt ar ais go hÉirinn. Níl
cúnamh airgeadais le costas aisdúichithe coirp mhairbh ar fáil ó ambasáid na
hÉireann.

##  Fógra go bhfuair saoránach Éireannach bás thar lear

Más rud é go bhfógraítear bás an tsaoránaigh Éireannaigh d’ambasáid nó
consalacht na hÉireann, iarrtar ar an nGarda Síochána in Éirinn aon
teaghlach/neasghaol in Éirinn a chur ar an eolas. Is féidir leis an ambasáid
nó leis an gconsalacht cabhrú chomh maith chun cumarsáid a dhéanamh leis na
póilíní nó na húdaráis eile thar lear.

Más rud é gur thug tionscnóir turas nó duine eile fógra duit faoi bhás
saoránaigh Éireannaigh thar lear, ba chóir duit teagmháil a dhéanamh le
hambasáid/consalacht Éireannach don tír úd chun comhairle a fháil.

##  Na hiarsmaí a aithint go foirmiúil

Sular féidir aon socruithe a dhéanamh chun an corp a fhilleadh go hÉirinn
beidh sé riachtanach an corp a aithint go foirmiúil. Bíonn éagsúlacht sna
rialacha ar cé is féidir leis an duine marbh a aithint, ach de ghnáth is
féidir le compánach taistil nó comhghleacaí gnó an duine éagtha a aithint.
B’fhéidir go mba ghá do dhuine muinteartha taisteal ansin leis an aitheantas a
dheimhniú, i roinnt tíortha.

Tá tuilleadh eolais faoi na socruithe áitiúla maidir le haitheantas foirmiúil
saoránach Éireannach thar lear ar fáil ó ambasáid na hÉireann don tír inar
tharla an bás.

##  Adhlacóir a cheapadh

Má cheapann tú adhlacóir in Éirinn, is féidir leo adhlacóir oiriúnach a aimsiú
sa tír eile agus na socruithe cuí a dhéanamh. De rogha air sin, is féidir le
hambasáid na hÉireann don tír cabhair a sholáthar do shaoránaigh Éireannacha
adhlacóir áitiúil a cheapadh. Má tharla an bás le linn pacáiste saoire, ba
cheart go mbeadh an tionscnóir turas ábalta cabhrú le socruithe. Is duine é
adhlacóir ar leis an gnó na mairbh a ullmhú don adhlacadh agus sochraidí a
shocrú agus a bhainistiú. Níl seirbhísí adhlacóirí saor in aisce, mar sin ba
cheart duit na táillí agus na costais a baineann leis a sheiceáil sula
bhfostaíonn tú na seirbhísí seo.

Is féidir leis an adhlacóir áitiúil an corp a ullmhú chun é a thabhairt ar ais
go dtí a thír féin. Is féidir leis an adhlacóir an cháipéisíocht iomchuí a
ullmhú agus an deimhniú báis a fháil freisin, má tá sé sin indéanta. Tá
cabhair ar fáil chomh maith ó Ambasáid na hÉireann chun cáipéisí ar nós an
deimhnithe báis nó tuairiscí liachta a fháil. Is féidir leis an adhlacóir
áitiúil na socruithe eitilte riachtanacha a dhéanamh freisin.

##  Básanna gan mhíniú

Má tharla an bás go tobann nó mura bhfuil míniú air, caithfear an cróinéir in
Éirinn don cheantar a bhfuil an corp á thabhairt chuige a chur ar an eolas ar
an aisdúichiú. Má cheap tú adhlacóir in Éirinn, déanfaidh an t-adhlacóir
teagmháil leis an gcróinéir cuí leis an gcáipéisíocht riachtanach. Má tá na
hiarsmaí á n-eitilt isteach go hAerfort Bhaile Átha Cliath, is é Cróinéir
Cheantar Bhaile Átha Cliath is ceart a chur ar an eolas.

Má tá buarthaí ann faoi conas a tharla an bás, is féidir leis an gcróinéir a
ordú go dtugtar faoi scrúdú iarbháis nó faoi scrúdú breise ar an gcorp. Is
féidir níos mó a léamh faoi chumhachtaí cróinéirí.

##  An bás a chlárú

Má chláraítear an bás sa tír ina bhfuair an duine bás, ní chláraítear é in
Éirinn, de ghnáth. Sa chás nach bhfuil córas cláraithe ann sa tír sin nó nach
féidir cóipeanna a fháil den taifead cláraithe shibhialta ábhartha (deimhniú
báis), ba cheart duit teagmháil a dhéanamh le hOifig an Ard-Chláraitheora in
Éirinn féachaint an féidir an bás a chlárú in Éirinn.

Cáipéis dlí thábhachtach é deimhniú báis, agus teastaíonn fianaise ina leith
go minic in Éirinn chun déileáil le heastát an mhairbh. Is féidir níos mó a
léamh faoi dhéileáil le heastát duine mhairbh.

Má fhaigheann saoránach Éireannach a raibh gnáthchónaí air/uirthi in Éirinn le
5 bliana anuas bás thar lear, is féidir a mbás a chur i dtaifead ar Thaifead n
amBásanna Thar Lear. Déantar seo ar bhonn deonach ach ceadaíonn sé do ghaolta
an duine mhairbh an tSeirbhís Chlárúcháin Shibhialta a chur ar an eolas ar an
mbás, go gcuirtear an bás i dtaifead agus go bhfaightear cóip dheimhnithe den
taifead.

##  Luaithreach a thabhairt abhaile

Is féidir leat corp an duine mhairbh a chréamadh thar lear agus an luaithreach
a thabhairt abhaile, in ionad chorp an duine mhairbh a thabhairt abhaile lena
adhlacadh. Is gnách go mbeidh deimhniú báis agus deimhniú créamtha le soláthar
ag an áit imeachta chun luaithreach duine a iompar. D’fhéadfadh riachtanais
bhreise a bheith ann ag brath ar an tír atá á fágáil agat. Ba cheart duit
teagmháil a dhéanamh le hambasáid nó le consalacht ábhartha na hÉireann le
haon riachtanais áitiúla a sheiceáil.

Ba cheart duit teagmháil a dhéanamh le d’iompróir, chomh maith, lena dheimhniú
ar cheart an luaithreach a iompar mar bhagáiste láimhe nó mar bhagáiste a
sheiceáiltear isteach. Féadtar iarraidh ort an luaithreach a iompar i
gcoimeádán neamh-mhiotalach chun gur féidir leis an bpearsanra slándála é a
x-ghathú.

##  Eolas breise

Tá eolas teagmhála a thabhairt do gach ambasáid agus consalacht Éireannach
thar lear ar fáil anseo.

##  Teagmháil

Tá faisnéis teagmhála faoi [ ambasáidí agus chonsalachtaí na hÉireann ar fud
an domhain ar fáil anseo ](http://www.dfa.ie/home/index.aspx?id=285) .

###  Cumann Stiúrthóirí Sochraide na hÉireann

Teach Mesbil  
Aonad Gnó Mespil  
Bóthar Sussex  
Baile Átha Cliath 4  
Éire

**Teil:** 0818 935 000

**Láithreán Gréasáin:** [ http://www.iafd.ie/ ](http://www.iafd.ie/)

**R-phost:** [ enquiries@iafd.ie ](mailto:enquiries@iafd.ie)

###  An tSeirbhís Chróinéara

**Láithreán Gréasáin:** [ http://www.coroners.ie ](http://www.coroners.ie)

###  An tSeirbhís um Chlárú Sibhialta

Oifigí an Rialtais  
Bóthar an Chlochair  
Ros Comáin  
Roscommon  
F42 VX53  
Ireland

**Teil:** +353 90 663 2900

**Facs:** +353 90 663 2999

**Láithreán Gréasáin:** [ http://www.gov.ie/gro ](http://www.gov.ie/gro)

**R-phost:** [ gro@welfare.ie ](mailto:gro@welfare.ie)

###  An Roinn Gnóthaí Eachtracha

Rannóg Consalachta

**Teil:** +353 1 408 2000

**Láithreán Gréasáin:** [ https://www.ireland.ie/en/dfa/overseas-
travel/consular-services/ ](https://www.ireland.ie/en/dfa/overseas-
travel/consular-services/)

**Téigh i dteagmháil linn:** [ https://www.dfa.ie/about-us/contact-us/contact-
consular-assistance/ ](https://www.dfa.ie/about-us/contact-us/contact-
consular-assistance/)

_**Dáta an Leasaithe Deireanaigh:** 10 Feabhra 2022 _

[
](https://facebook.com/sharer/sharer.php?u=https://www.citizensinformation.ie/ga/death/practical-
arrangements-after-a-death/bringing-a-body-to-ireland-for-burial-or-
cremation/?utm_source=sharebutton_facebook) [
](https://twitter.com/intent/tweet/?text=Corp%20a%20thabhairt%20ar%20ais%20go%20h%C3%89irinn%20chun%20%C3%A9%20a%20adhlacadh%20n%C3%B3%20a%0A%20%20chr%C3%A9amadh&url=https://www.citizensinformation.ie/ga/death/practical-
arrangements-after-a-death/bringing-a-body-to-ireland-for-burial-or-
cremation/?utm_source=sharebutton_twitter) [
](whatsapp://send?text=https://www.citizensinformation.ie/ga/death/practical-
arrangements-after-a-death/bringing-a-body-to-ireland-for-burial-or-
cremation/?utm_source=sharebutton_whatsapp) [
](mailto:?subject=Corp%20a%20thabhairt%20ar%20ais%20go%20h%C3%89irinn%20chun%20%C3%A9%20a%20adhlacadh%20n%C3%B3%20a%0A%20%20chr%C3%A9amadh&body=https://www.citizensinformation.ie/ga/death/practical-
arrangements-after-a-death/bringing-a-body-to-ireland-for-burial-or-
cremation/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Seoladh corp as Éirinn le haghaidh adhlactha nó créamtha thar lear_ ](/ga/death/practical-arrangements-after-a-death/sending-a-body-from-ireland-for-burial-or-cremation-abroad/)

Sula seoltar marbhán as Éirinn tá foirmiúlachtaí áirithe a chaithfear a
leanúint.

  * [ _Do chéile nó do pháirtnéir neamh-LEE a thabhairt abhaile go hÉirinn_ ](/ga/returning-to-ireland/residency-and-citizenship/returning-to-ireland-with-your-non-eea-spouse/)

A step-by-step guide to the immigration process for your non-EEA non-EEA
spouse or civil partner. Outlines the process for bringing your spouse or
civil partner who is not from the EEA, the EU or Switzerland, home to Ireland
to live and work.

  * [ _Do fheithicil a thabhairt ar ais go hÉirinn_ ](/ga/returning-to-ireland/planning-your-journey-home/bringing-your-vehicle-back-to-ireland/)

Faigh amach conas díolúine ó CCF, CBL agus dleachtanna custaim a éileamh agus
do charr á thabhairt go hÉirinn.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

