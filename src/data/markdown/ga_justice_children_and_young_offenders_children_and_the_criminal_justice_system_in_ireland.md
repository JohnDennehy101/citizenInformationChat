English  | **Gaeilge**

**Anseo atá tú:** [ Baile ](/ga/) > [ Dlí ](/ga/justice/) > [ Gasúir agus
Ógchiontóirí ](/ga/justice/children-and-young-offenders/) > Leanaí agus an
córas ceartais choiriúil

#  Leanaí agus an córas ceartais choiriúil

  * Réamhrá 
  * Rialacha 

##  Réamhrá

Tá leanaí in Éirinn ar na daoine is soghonta sa tsochaí. Cosnaíonn dlí an
stáit leanaí go dtí go meastar go bhfuil siad in ann idirghníomhú leis an
tsochaí mar dhaoine fásta. Mar gheall air sin, ní dhéileálann an córas
ceartais choiriúil in Éirinn le leanaí ar an mbealach céanna ar a ndéileálann
sé le daoine fásta. Tá an dlí a dhéileálann le leanaí a sháraíonn dlí coiriúil
le fáil in [ Acht na Leanaí, 2001
](http://www.irishstatutebook.ie/2001/en/act/pub/0024/index.html) arna leasú
ag an [ Acht um Cheartas Coiriúil 2006
](http://www.irishstatutebook.ie/2006/en/act/pub/0026/index.html) , in Acht na
Leanaí (Leasú) 2015 agus in achtanna eile.

Tháinig Acht na Leanaí 2001 i bhfeidhm sa dlí i mí Iúil 2001 agus ó shin
cuireadh formhór na bhforálacha ó Acht 2001 agus na leasuithe i bhfeidhm. Tá
reachtaíocht 2001 bunaithe ar fhealsúnacht nár chóir don stát leanaí i
gcoinbhleacht leis an dlí a choinneáil (caomhnadh) ach mar rogha deiridh. Tá a
lán beart pobalbhunaithe ar chóir féachaint orthu agus leas a bhaint astu
sular féidir smaoineamh faoi leanbh a choinneáil.

Bhí trí Roinn Rialtais le freagracht as maoirseacht a dhéanamh ar chur i
bhfeidhm Acht na Leanaí, 2001. Is iad sin:

  * [ An Roinn Dlí agus Cirt agus Comhionannais ](http://www.justice.ie/)
  * [ An Roinn Oideachais agus Scileanna ](http://www.education.ie/ga/)
  * [ An Roinn Sláinte ](http://health.gov.ie/)

Bunaíodh Oifig an Aire Leanaí agus Gnóthaí Óige i mí na Nollag 2005 chun
comhleanúnachas níos mó a chothú maidir le beartais a dhéanamh do leanaí. Cé
go raibh sé mar chuid den Roinn Sláinte áiríodh sé freisin aonaid ón dá roinn
eile cosúil le Seirbhís Ceartais Óige na hÉireann.

Bunaíodh Seirbhís Ceartais Óige na hÉireann i mí na Nollag 2005 laistigh den
Roinn Dlí agus Cirt agus Comhionannais. Cur an tSeirbhís seirbhísí ceartais
óige uile an Stáit ar fáil le chéile in áit amháin. Thug sé treoir
straitéiseach d'fhorbairt seirbhísí agus cothóidh sé leasuithe riachtanacha.

I mí an Mheithimh 2011, bunaíodh an [ Roinn Leanaí agus Gnóthaí Óige
](http://www.dcya.gov.ie/viewdoc.asp?DocID=120) . Thóg sé breis agus
feidhmeanna na Oifig an Aire Leanaí agus Gnóthaí Óige. Bhí aonaid áirithe ó
Ranna eile mar chuid na Roinne nua cosúil le Seirbhís Ceartais Óige na
hÉireann.

##  Rialacha

###  Sainmhíniú ar leanbh sa dlí coiriúil

Go dtí gur tugadh Acht na Leanaí 2001 isteach, baineadh úsáid as a lán
nathanna éagsúla chun daoine a aithint a bhí laistigh de scóip an chórais
cheartais ógánach. Baineadh úsáid fhorleathan as nathanna cosúil le mionúr,
ógánach, ciontóir óg agus duine óg. Anois, áfach, sainmhíníonn [ Alt 3 d'Acht
2001 ](http://www.irishstatutebook.ie/2001/en/act/pub/0024/sec0003.html) an
focal leanbh mar dhuine faoi bhun 18 mbliana d'aois.

Ní dhéanann Acht na Leanaí 2001 idirdhealú idir leanbh agus duine óg. Níl aon
fhorálacha in Achtanna níos luaithe a dhéanann idirdhealú idir ranganna
éagsúla leanaí (mar shampla, daoine óga, mionúir, leanbh) ann níos mó.

###  Aois na freagrachta coiriúla

Clúdaíonn [ Alt 52 d'Acht na Leanaí 2001
](http://www.irishstatutebook.ie/2001/en/act/pub/0024/sec0052.html) arna leasú
ag Alt 129 den [ Acht um Cheartas Coiriúil 2006
](http://www.irishstatutebook.ie/eli/2006/act/26/enacted/en/html) aois na
freagrachta coiriúla. Tháinig sé sin i bhfeidhm i mí Dheireadh Fómhair 2006,
agus d'ardaigh sé aois na freagrachta coiriúla ó 7 mbliana d'aois go dtí 12
bhliain d'aois. Ciallaíonn sé sin nach féidir cion a chur i leith leanaí faoi
bhun aois 12 bhliain. Tá eisceacht ann, áfach, do leanaí ag aois 10 nó 11, mar
is féidir iad a chúiseamh i ndúnmharú, dúnorgain, éigniú nó tromionsaí
gnéasach. Chomh maith leis sin, nuair a chúisítear leanbh faoi bhun 14 bliana
d'aois i gcion, ní féidir aon imeachtaí breise a dhéanamh gan toiliú an [
Stiúrthóra Ionchúiseamh Poiblí ](http://www.dppireland.ie/) .

Cé go gcuireann Acht 2001 cosc ginearálta ar leanaí faoi bhun 12 bhliain
d'aois a chúiseamh agus a chiontú i gcion coiriúil, níl díolúine iomlán ag na
leanaí sin ó ghníomhartha a bheith déanta ina gcoinne. Leagann [ Alt 53 den
Acht ](http://www.irishstatutebook.ie/2001/en/act/pub/0024/sec0053.html) arna
leasú ag Alt 130 den Acht um Cheartas Coiriúil 2006 dualgas ar na Gardaí
leanbh faoi bhun 12 bhliain d'aois a thabhairt chuig a t(h)uismitheoirí nó a
c(h)aomhnóir má tá cúis réasúnach ag na Gardaí a chreideamh go bhfuil an
leanbh ciontach i gcion nach féidir an leanbh a chiontú as mar gheall ar aois
an linbh. Nuair nach bhfuil sé sin indéanta, eagróidh na Gardaí go gcuirfear
an leanbh faoi choimeád [ An Ghníomhaireacht um Leanaí agus an Teaghlach
(Tusla) ](../../birth_family_relationships/family_support_agency.ga.html) don
cheantar ina bhfuil gnáthchónaí ar an leanbh. Is féidir le Tusla déileáil le
leanaí faoi bhun 12 bhliain d'aois a dhéanann cionta coiriúla in ionad an
chórais cheartais choiriúil.

###  Coinneáil linbh

Faoi [ Alt 142 d'Acht na Leanaí 2001
](http://www.irishstatutebook.ie/2001/en/act/pub/0024/sec0142.html) , féadann
cúirt tréimhse coinneála a chur i bhfeidhm ar leanbh. Seoltar páistí idir na
haoiseanna 10 agus 16 a ngearrtar tréimhse choinneála orthu go Campas
Coinneála Bhaile an Oibricigh. Seoltar daoine 17 mbliana d'aois a ar gearradh
pionós orthu i ndiaidh 31 Márta 2017 chuig Campas Coinneála Bhaile an
Oibricigh freisin. Tá tuilleadh eolais ar fáil inár ndoiciméad Coinneáil
Leanaí

###  Ciontuithe spíonta

Faoi [ Alt 258 d’Acht na Leanaí, 2001
](http://www.irishstatutebook.ie/2001/en/act/pub/0024/sec0258.html#sec258) ,
féadtar cion a dhéanann leanbh faoi aois 18, ar deimhníodh go raibh siad
ciontach ina leith, a dhíscríobh go huathoibríoch ón taifead amhail nár tharla
sé, a luaithe a chomhlíontar roinnt coinníollacha. Is iad seo a leanas na
coinníollacha:

  * Rinneadh an cion sular bhain an leanbh aois 18 mbliana amach 
  * Ní cion atá sa chion ar gá don Phríomh-Chúirt Choiriúil é a thriail (ar nós cion dúnmharaithe nó éignithe) 
  * Tá ar a laghad 3 bliana caite ó deimhníodh an chiontacht agus 
  * Níor déileáladh leis an leanbh mar gheall ar chion eile sa tréimhse 3 bliana sin 

Má chomhlíontar na coinníollacha seo, ní chaitear leo, faoi dhlí na hÉireann,
amhail go ndearna siad cion. Má tugadh rabhadh dóibh nó má déileáladh leo
faoin Acht um Promhadh Ciontóirí, 1907, beidh feidhm ag Alt 258 chomh maith.

Nuair a bhíonn fostaíocht á cuardach nó nuair a bhíonn iarratas á dhéanamh ar
chúrsa oideachais nó ar árachas, féadfaidh siad a mhaíomh go bhfuil taifead
gan locht acu. Má bhíonn siad ag taisteal nó ag dul ar imirce chuig tír ar nós
SAM nó na hAstráile, áfach, beidh siad faoi réir dhlíthe inimirce na tíre sin
agus d’fhéadfadh go mbeadh orthu na ciontuithe siúd a nochtadh.

_**Dáta an Leasaithe Deireanaigh:** 9 Samhain 2017 _

[
](https://facebook.com/sharer/sharer.php?u=https://www.citizensinformation.ie/ga/justice/children-
and-young-offenders/children-and-the-criminal-justice-system-in-
ireland/?utm_source=sharebutton_facebook) [
](https://twitter.com/intent/tweet/?text=Leana%C3%AD%20agus%20an%20c%C3%B3ras%20ceartais%20choiri%C3%BAil&url=https://www.citizensinformation.ie/ga/justice/children-
and-young-offenders/children-and-the-criminal-justice-system-in-
ireland/?utm_source=sharebutton_twitter) [
](whatsapp://send?text=https://www.citizensinformation.ie/ga/justice/children-
and-young-offenders/children-and-the-criminal-justice-system-in-
ireland/?utm_source=sharebutton_whatsapp) [
](mailto:?subject=Leana%C3%AD%20agus%20an%20c%C3%B3ras%20ceartais%20choiri%C3%BAil&body=https://www.citizensinformation.ie/ga/justice/children-
and-young-offenders/children-and-the-criminal-justice-system-in-
ireland/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Children and the care system_ ](/ga/birth-family-relationships/services-and-supports-for-children/children-and-the-care-system/)

Overview of the child care system in Ireland. What are the different types of
court orders?

  * [ _Cinntí a dhéanann an tAire Dlí agus Cirt agus Comhionnanais maidir le cosaint idirnáisiúnta_ ](/ga/moving-country/asylum-seekers-and-refugees/the-asylum-process-in-ireland/minister-for-justice/)

Cuireann an doiciméad seo síos ar ról an Aire Dlí, Cirt agus Comhionnanais i
mbronnadh na cosanta idirnáisiúnta (stádas teifigh nó cosaint thánaisteach)
agus na cearta dlíthiúla atá ag duine ar a mbronnadh cosaint idirnáisiúnta.

  * [ _Teorainneacha ama chun imeachtaí coiriúla a thosú_ ](/ga/justice/criminal-law/criminal-trial/time-limitations/)

Tá cur síos anseo ar na téarmaí ama le tús a chur le cás coiriúil.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

