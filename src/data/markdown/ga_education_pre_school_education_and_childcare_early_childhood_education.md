English  | **Gaeilge**

**Anseo atá tú:** [ Baile ](/ga/) > [ Oideachas agus Oiliúint
](/ga/education/) > [ Oideachas Réamhscoile agus Cúram Leanaí
](/ga/education/pre-school-education-and-childcare/) > Luathoideachais don
óige

#  Luathoideachais don óige

  * Cad is oideachas luath-óige ann? 
  * Ról na Roinne Oideachais sa luathoideachas 
  * Polasaí an Rialtais maidir le forbairtluathoideachais 

##  Cad is oideachas luath-óige ann?

Ciallaíonn luathoideachas don óige, go ginearálta, an t-oideachas a fhaigheann
leanaí sula gcuirtear tús le scolaíocht fhoirmiúil nó roimh an aois a bhíonn
ar leanaí freastal ar scoil, go ginearálta. Cumhdaíonn sé an tréimhse ó
bhreith an linbh go dtí aois 6 bliana.

Ceanglaíonn an reachtaíocht maidir le freastal ar scoil go bhfreastalaíonn
leanaí ar scoil (nó go gcuirtear oideachas orthu) ó aois 6 bliana ar aghaidh.
I gcleachtas, tarlaíonn go bhfreastalaíonn nach mór gach leanbh 5 bliana
d’aois agus leath na leanaí 4 bliana d’aois ar bhunscoileanna.

Áirítear le seirbhísí luathoideachais don óige ranganna naíonáin i [
mbunscoileanna ](/ga/education/primary-and-post-primary-education/going-to-
primary-school/) agus réimse de [ sheirbhísí cúram leanaí agus réamhscoile
](/ga/education/pre-school-education-and-childcare/your-childcare-options/) .

Déanann [ an Ghníomhaireacht um Leanaí agus an Teaghlach ](/ga/education/pre-
school-education-and-childcare/regulation-of-childcare-services/) seirbhísí
cúram leanaí réamhscoile a rialáil.

###  An Scéim um Chúram agus Oideachas na Luath-Óige (COLO)

Cuireann an [ Scéim um Chúram agus Oideachas na Luath-Óige (ECCE)
](/ga/education/pre-school-education-and-childcare/early-childhood-care-and-
education-scheme/) cúram agus oideachas luath-óige ar fáil do leanaí in aois
réamhscoile. Go ginearálta, is ionann an soláthar agus 3 uair an chloig in
aghaidh an lae, 5 lá sa tseachtain thar líon áirithe seachtainí do pháistí atá
cláraithe i naíonraí rannpháirteacha.

Riarann [ an Roinn Leanaí agus Gnóthaí Óige ](/ga/education/pre-school-
education-and-childcare/early-childhood-education/) Scéim COLO.

##  Ról na Roinne Oideachais sa luathoideachas

Tá rannpháirtíocht na Roinne Oideachais in oideachas na luath-óige dírithe go
príomha ar idirghabhálacha do leanaí atá faoi mhíbhuntáiste nó a bhfuil
riachtanais speisialta acu. Oibríonn an tAonad Beartais um Oideachas sna
Luathbhlianta de chuid an Roinn Leanaí, Comhionannais, Míchumais,
Lánpháirtíochta agus Óige ar shaincheisteanna beartais a mbíonn tionchar acu
ar chúram agus oideachas na luath-óige.

###  Ranganna Naíonán sna bunscoileanna

Tá deontas speisialta ceadaithe do scoileanna náisiúnta le treallamh agus
ábhair a cheannach do ranganna naíonán.

###  Clár an Túis Luaith

Tá sé mar aidhm ag Clár an Túis Luaith dul i ngleic le míbhuntáiste oideachais
trí dhíriú ar leanaí atá an baol ann nach mbainfidh siad a gcumas amach
laistigh den chóras oideachais. Is scéim idirghabhála coisctheach bliana í a
thairgtear do leanaí réamhscoile (3 go 4 bliana d’aois) i roinnt scoileanna i
gceantair faoi mhíbhuntáiste.

###  Leanaí faoi 4 bliana d’aois a bhfuil riachtanais speisialta acu

Níl ceart ar leith ag leanaí réamhscoile ar oideachas. Mar sin féin, tá siad i
dteideal seirbhísí sláinte áirithe a bhaineann leis an oideachas.

Soláthraíonn Oifigí Sláinte Áitiúla agus comhlachtaí deonacha seirbhísí do
leanaí óga atá faoi mhíchumas trom nó doimhin.

Tá Feidhmeannacht na Seirbhíse Sláinte freagrach as seirbhísí síceolaíochta
agus teiripe urlabhra agus teanga a sholáthar do leanaí réamhscoile faoi
mhíchumas a mheastar go bhfuil na seirbhísí seo de dhíth orthu. Déantar
measúnachtaí ar leanaí faoi bhun 5 bliana d’aois faoi fhorálacha um measúnú
mhíchumas arna leagan amach san Acht um Míchumas 2005.

Soláthraíonn Seirbhís na Múinteoirí Cuartaíochta den Roinn Oideachais seirbhís
do leanaí óga a bhfuil lagú amhairc nó éisteachta orthu, ó 2 bhliain d’aois ar
aghaidh.

Tá líon beag aonad speisialta ranga réamhscoile ann do leanaí a bhfuil
neamhoird ar speictream an uathachais orthu. Tá na haonaid seo ceangailte le
bunscoileanna.

####  **Tacaíochtaí chun rochtain a fháil ar COLÓ**

Tugadh isteach an tSamhail um Rochtain agus Cuimsiú (AIM) do leanaí a bhfuil
riachtanais speisialta acu atá ag tosú ar an Scéim um Chúram agus Oideachas na
Luath-Óige (COLÓ)

Nuair a bheidh réamhscoil roghnaithe agat do do leanbh, déanfaidh do
sholáthraí seirbhíse, i gcomhairle leatsa, ar na tacaíochtaí a d’fhéadfadh a
bheith ag teastáil chun rannpháirtíocht do linbh sa réamhscoil a chinntiú.

Sa chás go meastar go bhfuil tacaíocht bhreise de dhíth ar do leanbh, is
féidir le do sholáthraí seirbhíse réamhscoile iarratas a dhéanamh, i
gcomhpháirtíocht leatsa, ar thacaíochtaí spriocdhírithe faoi AIM

Tá [ eolas do thuismitheoirí ](https://aim.gov.ie/tuismitheoir%C3%AD/) agus [
Ceisteanna Coitianta ](http://www.preschoolaccess.ie/faqs/) ar fáil ar [
shuíomh gréasáin AIM ](https://aim.gov.ie/) maidir leis na tacaíochtaí atá ar
fáil. Beidh do Choiste Cúram Leanaí Cathrach nó Contae áitiúil in ann eolas
agus treoir a thabhairt duit maidir le AIM freisin.

##  Polasaí an Rialtais maidir le forbairtluathoideachais

###  Ready to Learn

Baineann an Páipéar Bán ar Oideachas na Luath-Óige ‘Ready to Learn’ le leanaí
ó am a mbreithe go 6 bliana d’aois.

Leagtar amach ann croíchuspóir an oideachais luath-óige mar 'tacú le forbairt
agus gnóthachtáil oideachais leanaí trí luathoideachas ardchaighdeáin, le
fócas ar leith ar spriocghrúpaí na ndaoine atá faoi mhíbhuntáiste agus iad
siúd a bhfuil riachtanais speisialta acu'.

Leagtar roinnt treoirphrionsabal amach ann:

  * Beidh ardchaighdeán mar bhonn agus mar thaca ag gach gné de sholáthar an luathoideachais. 
  * Cuirfidh an Stát leis an soláthar reatha agus úsáidfidh sé an creat rialúcháin atá ann cheana, nuair is féidir. 
  * Tabharfar faoin gcur chun feidhme ar bhonn céimneach diaidh ar ndiaidh chun ligean do rannpháirtithe uile an chórais ullmhú i gceart do na dúshláin atá romhainn. 
  * Déanfar dul chun cinn trí phróiseas comhairliúcháin, comhphlé agus comhpháirtíochta. 

Molann an Páipéar Bán tacaíocht luath a thabhairt do theaghlaigh leanaí a
bhfuil riachtanais speisialta acu; ba cheart go mbeadh teacht ag na
tuismitheoirí sin ar shaineolaí luathoideachais, amhail comhairleoir do
thuismitheoirí ar dtús, agus ansin múinteoir.

###  **Síolta**

Foilsíodh [ Síolta: an Creat Náisiúnta um Cháilíocht in Oideachas na Luath-
Óige ](http://www.siolta.ie/) i 2006. DéanannAn tAonad Beartas um Oideachas
sna Luathbhlianta den Roinn Oideachais cur i bhfeidhm Síolta a bhainistiú.

###  **Aistear**

D’fhorbair an Chomhairle Náisiúnta Curaclaim agus Measúnachta [ Aistear:
Creatchuraclam na Luath-Óige (pdf),
](https://ncca.ie/media/4151/aistear_theearlychildhoodcurriculumframework.pdf)
do leanaí ó bhreith go 6 bliana d’aois.

_**Dáta an Leasaithe Deireanaigh:** 20 Meán Fómhair 2023 _

[
](https://facebook.com/sharer/sharer.php?u=https://www.citizensinformation.ie/ga/education/pre-
school-education-and-childcare/early-childhood-
education/?utm_source=sharebutton_facebook) [
](https://twitter.com/intent/tweet/?text=Luathoideachais%20don%20%C3%B3ige&url=https://www.citizensinformation.ie/ga/education/pre-
school-education-and-childcare/early-childhood-
education/?utm_source=sharebutton_twitter) [
](whatsapp://send?text=https://www.citizensinformation.ie/ga/education/pre-
school-education-and-childcare/early-childhood-
education/?utm_source=sharebutton_whatsapp) [
](mailto:?subject=Luathoideachais%20don%20%C3%B3ige&body=https://www.citizensinformation.ie/ga/education/pre-
school-education-and-childcare/early-childhood-
education/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Scéim Cúraim agus Oideachais Luath-Óige_ ](/ga/education/pre-school-education-and-childcare/early-childhood-care-and-education-scheme/)

Is í aidhm na scéime ná bliain cúraim agus oideachais luathóige a sholáthar
saor in aisce do leanaí atá in aois réamhscolaíochta.

  * [ _Forléargas ar chóras oideachais na hÉireann_ ](/ga/education/the-irish-education-system/overview-of-the-irish-education-system/)

Cuimsíonn córas oideachais na hÉireann oideachas chéad, dara agus tríú
leibhéal agus breisoideachas. Tá beagnach gach oideachas maoinithe ag an Stát.

  * [ _An dlí ar riachtanais speisialta oideachais gan chostas_ ](/ga/education/special-education-needs/an-dli-ar-riachtanais-oideachais-speisialta/)

Clúdaíonn an leathanach seo an dlí a chlúdaíonn riachtanais speisialta
oideachais. Tá sé seo casta agus tá sé scaipthe ar fud Bhunreacht na hÉireann
agus píosaí eile reachtaíochta.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

