English  | **Gaeilge**

**Anseo atá tú:** [ Baile ](/ga/) > [ Airgead agus Cáin ](/ga/money-and-tax/)
> [ Cáin ](/ga/money-and-tax/tax/) > [ Creidmheasanna agus faoiseamh cáin
ioncaim ](/ga/money-and-tax/tax/income-tax-credits-and-reliefs/) > Faoiseamh
cánach ar chostais leighis

#  Faoiseamh cánach ar chostais leighis

  * Réamhrá 
  * Cad iad na speansais cúram sláinte ar féidir liom cáin a éileamh ar ais orthu? 
  * Ag taisteal thar lear le haghaidh cóireála 
  * Cóireáil fiaclóireachta agus optúil (súil) 
  * Cúram tí altranais 
  * Leanaí a bhfuil tinneas tromchúiseach nó míchumas buan orthu 
  * Árachas Sláinte 
  * Rátaí 
  * Conas iarratas a dhéanamh 
  * Tuilleadh faisnéise 

##  Réamhrá

Féadfaidh tú cáin ioncaim a éileamh ar ais ar roinnt cineálacha speansas cúram
sláinte. Tá faoiseamh cánach ar fhormhór na gcostas ag an ráta caighdeánach
cánach. Tá faoiseamh ar chostais tí altranais ar fáil ag do ráta cánach
ioncaim is airde.

Féadfaidh tú faoiseamh cánach a éileamh ar chostais leighis a íocann tú ar do
shon féin nó ar son aon duine eile.

Ní mór duit faoiseamh cánach a éileamh laistigh de na 4 bliana tar éis na
bliana inar íoc tú as an gcúram sláinte.

Tá faoiseamh cánach ar fáil freisin do phréimheanna a íoctar ar [ árachas
sláinte ](https://www.citizensinformation.ie/en/money-and-tax/tax/income-tax-
credits-and-reliefs/taxation-and-medical-expenses/#d4c636) . Tá an faoiseamh
cánach seo san áireamh sa mhéid a íocann tú, mar sin ní gá duit an faoiseamh
seo a éileamh.

##  Cad iad na speansais cúram sláinte ar féidir liom cáin a éileamh ar ais
orthu?

Féadfaidh tú faoiseamh cánach a éileamh ar:

  * Táillí dochtúir agus comhairleoirí 
  * Cothabháil nó cóireáil in ospidéal, saoráid chóireála (mar chlinic) nó i [ dteach altranais ](https://www.revenue.ie/en/personal-tax-credits-reliefs-and-exemptions/health-and-age/health-expenses/nursing-home-and-additional-nursing-care-expenses.aspx)
  * [ Iompar in otharcharr ](https://www.citizensinformation.ie/en/health/health-system/emergency-health-services-in-ireland/)
  * Altra cáilithe a fhostú sa bhaile 
  * Cóireáil ó shíceolaí nó síceiteiripeoir 
  * Snáthaidpholladh 
  * [ Costais othar duán ](https://www.revenue.ie/en/personal-tax-credits-reliefs-and-exemptions/health-and-age/health-expenses/additional-expenses-for-a-kidney-patient.aspx)
  * [ Cóireáil fiaclóireachta speisialaithe ](https://www.citizensinformation.ie/en/money-and-tax/tax/income-tax-credits-and-reliefs/taxation-and-medical-expenses/#5f907b)
  * Cúram máithreachais 
  * [ Toirchiú in vitro (TIV) ](https://www.citizensinformation.ie/en/birth-family-relationships/before-your-baby-is-born/fertility-treatments-and-dahr/)
  * [ Teiripe urlabhra agus teanga ](https://www.citizensinformation.ie/en/health/health-services/care-in-your-community/speech-and-language-therapy-services/) do leanbh faoi 18 nó in oideachas lánaimseartha 
  * Measúnuithe síceolaíochta oideachais do leanbh faoi 18 nó in oideachas lánaimseartha 

###  **Ní mór a bheith forordaithe**

Cáilíonn an cúram sláinte seo a leanas d’fhaoiseamh cánach má fhorordaíonn
dochtúir é:

  * Drugaí agus cógais 
  * Modhanna diagnóiseacha 
  * Fisiteiripe nó cóireáil den chineál céanna 
  * Cosliacht nó cosliacht (cóireálacha chos) 
  * Cóireáil ortaipteach nó cóireáil den chineál céanna (mar shampla, cóireálacha le haghaidh fiarshúile agus neamhoird gluaiseachta súile) 
  * Altranas baile le haghaidh tinneas tromchúiseach 

Cáilíonn na háiseanna agus na gléasanna seo d’fhaoiseamh cánach má
fhorordaíonn dochtúir iad:

  * Áis éisteachta 
  * Leaba nó cathaoir ortaipéideach 
  * Cathaoir rothaí nó ardaitheoir do chathaoir rothaí (níl aon fhaoiseamh dlite maidir le hathrú ar an bhfoirgneamh chun ardaitheoir a éascú) 
  * Méadar glúcóis le haghaidh diaibéitigh 
  * Ríomhaire a theastaíonn ó dhuine faoi mhíchumas trom le cuidiú leo cumarsáid a dhéanamh 

Is féidir leat éileamh a dhéanamh freisin ar bhia saor ó ghlútan má tá galar
céiliach ort nó táirgí diaibéitis má tá diaibéiteas ort. In ionad oideas, is
féidir leat litir a úsáid ó dhochtúir á rá go bhfuil galar céiliach nó
diaibéiteas ort. Is féidir leat admhálacha ó ollmhargaí nó poitigéirí a úsáid.

Ní chuimsíonn na liostaí seo gach costas atá incháilithe. Cuireann na
Coimisinéirí Ioncaim le liosta na gcóireálacha agus na bhfearas ar féidir leat
faoiseamh cánach a fháil orthu ó am go chéile. Má tá tú ag dul faoi nós
imeachta nua nó ag baint leasa as fearas nua, is fiú a sheiceáil an féidir
leat faoiseamh cánach a éileamh. Le haghaidh tuilleadh faisnéise, féach ar [
shuíomh Gréasáin na gCoimisinéirí Ioncaim ](http://www.revenue.ie/en/personal-
tax-credits-reliefs-and-exemptions/health-and-age/health-expenses/index.aspx)
.

###  **Speansais atá eisiata**

Ní féidir leat cáin a éileamh ar ais ar chostais a aisíocadh ag:

  * Údarás poiblí nó áitiúil, mar shampla, an FSS (Feidhmeannacht na Seirbhíse Sláinte) 
  * Polasaí árachais 
  * Aon fhoinse eile, mar shampla, cúiteamh 

Má tá árachas sláinte príobháideach agat, féadfaidh tú faoiseamh cánach a
éileamh ar an gcuid de na costais cháilitheacha sin nach bhfuil clúdaithe ag
d’árachóir.

Ní féidir leat faoiseamh a éileamh ar chostais máinliacht chosmaidigh, ach
amháin má tá an obráid de dhíth ort mar gheall ar ghortú pearsanta, galair nó
mínormáltacht ó bhroinn.

##  Ag taisteal thar lear le haghaidh cóireála

Féadfaidh tú faoiseamh cánach a éileamh ar chostas na cóireála leighis a
fhaigheann tú lasmuigh d’Éirinn. Caithfidh an soláthraí cúram sláinte a bheith
i dteideal cleachtadh sa tír ina gcuirtear an cúram ar fáil.

Mura bhfuil an cúram sláinte cáilitheach ar fáil ach taobh amuigh d’Éirinn,
féadfaidh tú éileamh a dhéanamh ar chostais taistil agus chóiríochta réasúnta.
Más gá duit duine éigin chun dul in éineacht leat mar gheall ar do riocht
sláinte, d’fhéadfadh go gclúdófar a speansais (do dhuine amháIn atá in éindí
leat).

Más gá do do leanbh taisteal le haghaidh cóireála, féadfar costais na beirte
tuismitheoirí a cheadú i gcásanna speisialta nuair is gá don bheirt agaibh a
bheith in éineacht leis an leanbh.

##  Cóireáil fiaclóireachta agus optúil (súil)

###  **Cóireáil optúil**

Ní féidir leat faoiseamh cánach a fháil ar ghnáthchóireáil oftalmach (súl) –
tástálacha radhairc, spéaclaí nó lionsaí tadhaill.

Is féidir leat faoiseamh cánach a fháil ar chóireáil ortaipteach nó cóireáil
chomhchosúil atá forordaithe ag dochtúir. Is éard atá i gceist leis seo ná
scrúdú agus cóireáil a dhéanamh ar fiarshúile agus neamhoird súl eile.

###  **Cóireáil fiaclóireachta**

**Ní féidir** leat faoiseamh cánach a fháil ar ghnáthchóireáil fiaclóireachta:

  * Stoitheadh 
  * Sciúradh nó glanadh 
  * Líontaí 
  * Fiacla saorga agus cíor fiacla 

**Féadfaidh tú** faoiseamh cánach a fháil ar na cóireálacha fiaclóireachta seo
a leanas:

  * Corónacha 
  * Veinírí nó líonadh eitseáilte Rembrandt 
  * Barr fiacail a chur in ionad 
  * Poist óir nó snáithínghloine 
  * Inleagan 
  * Ionódóntaic (cóireáil cuais fréimhe) 
  * Cóireáil pearódóntach le haghaidh galar drandail 
  * Cóireáil ortadóntach (teanntáin agus cóireálacha gaolmhara) 
  * Stoitheadh máinliachta ar fhiacail fhorais chomhdhingthe 
  * Obair droichid 

##  Cúram tí altranais

Féadfaidh tú faoiseamh cánach a éileamh ar chostais tí altranais má
sholáthraíonn sé cúram altranais ar an láthair 24 uair an chloig.

Féadfaidh tú an faoiseamh cánach a éileamh ar chostais tí altranais a íocann
tú ar do shon féin nó ar son duine éigin eile.

Tá feidhm ag an bhfaoiseamh seo ag an ráta cánach ioncaim is airde a íocann
tú. Má íocann tú an ráta cánach níos airde, baineann an ráta níos airde de 40%
le hioncam atá os cionn [ scoithphointe an ráta chaighdeánaigh
](https://www.citizensinformation.ie/en/money-and-tax/tax/income-tax/how-your-
tax-is-calculated/#d43041) . Asbhaintear na speansais tí altranais a íocann tú
ó d’ioncam iomlán, rud a laghdaíonn méid d’ioncam atá inchánach ag an ráta
níos airde. Soláthraíonn na Coimisinéirí Ioncaim samplaí [ d’fhaoiseamh cánach
ar chostais tithe altranais ](https://www.revenue.ie/en/personal-tax-credits-
reliefs-and-exemptions/health-and-age/health-expenses/nursing-home-and-
additional-nursing-care-expenses.aspx) .

Má bhaineann tú leas as [ Iasacht um thithe altranais Scéim Cothroim na Féinne
](https://www.citizensinformation.ie/en/health/health-services/health-
services-for-older-people/fair-deal-scheme/#5ed1d3) , féadfaidh tú féin nó
d’eastát faoiseamh cánach a éileamh nuair a dhéantar an iasacht a aisíoc.
Tarlaíonn sé seo de ghnáth nuair a dhíolann tú an tsócmhainn a úsáideadh mar
urrús nó tar éis duit bás a fháil.

###  **Altranas baile**

Féadfaidh tú faoiseamh a éileamh ar an gcostas a bhaineann le haltra cáilithe
a fhostú sa bhaile ag an ráta caighdeánach 20%.

Féach ar shuíomh Gréasáin na gCoimisinéirí Ioncaim le haghaidh [ tuilleadh
faisnéise ar altra cáilithe a fhostú sa teach
](https://www.revenue.ie/en/personal-tax-credits-reliefs-and-
exemptions/health-and-age/employing-a-carer/health-expenses-for-home-
nursing.aspx) .

##  Leanaí a bhfuil tinneas tromchúiseach nó míchumas buan orthu

Is féidir leat faoiseamh cánach a éileamh ar na costais seo a leanas má tá
cúram ospidéil seasta nó rialta ag teastáil ó do leanbh agus go bhfuil:

  * Tinneas atá bagrach don bheatha 
  * Ailse 
  * Míchumas buan 

**Teileafón:** Má tá cóireáil á cur ar do leanbh sa bhaile, féadfaidh tú
faoiseamh ar [ ráta comhréidh a éileamh chun cíos gutháin agus glaonna
](https://www.revenue.ie/en/personal-tax-credits-reliefs-and-
exemptions/health-and-age/health-expenses/additional-health-care-expenses-for-
a-child.aspx) a bhaineann go díreach leis an gcóireáil a chlúdach.

**Cóiríocht thar oíche:** Más tuismitheoir nó caomhnóir tú agus go mbíonn ort
fanacht in aice leis an ospidéal thar oíche chun cóireáil a chur ar do leanbh,
féadfaidh tú faoiseamh a éileamh ar chostas na cóiríochta.

**Taisteal:** I gcás turais atá riachtanach do chóireáil do linbh, is féidir
leat éileamh a dhéanamh ar thaisteal chuig agus ón ospidéal, ar chostais an
linbh agus na dtuismitheoirí nó na gcaomhnóirí. Tá [ liúntas míleáiste ann má
úsáideann tú carr príobháideach ](https://www.revenue.ie/en/personal-tax-
credits-reliefs-and-exemptions/health-and-age/health-expenses/additional-
health-care-expenses-for-a-child.aspx) .

**Táirgí sláinteachais agus éadaí speisialta:** Is féidir leat suas le €500 a
éileamh le haghaidh táirgí sláinteachais agus éadaí speisialta a theastaíonn
le cóireáil do linbh.

##  Árachas Sláinte

Má tá [ árachas sláinte ](https://www.citizensinformation.ie/en/health/health-
system/private-health-insurance/) agat, féadfaidh tú faoiseamh cánach a fháil
ar an bpréimh a íocann tú le [ hárachóir ceadaithe
](https://www.hia.ie/regulation/register-of-health-benefit-
undertakings/ru_list) .

Ní gá duit an faoiseamh a éileamh – tugtar é mar laghdú ar mhéid na préimhe
árachais a íocann tú. Tugtar faoiseamh cánach ag an bhfoinse air seo.

I gcásanna áirithe, áfach, ní bhíonn feidhm ag faoiseamh cánach ag an
bhfoinse, mar shampla, nuair a íocann fostóir préimheanna árachais leighis
thar ceann fostaí. Déileáiltear leis seo mar Shochar Comhchineáil agus tá cáin
dlite ar an méid iomlán.

Ciallaíonn sé seo nach bhfaigheann an fostaí an faoiseamh cánach ag an
bhfoinse ar an bpréimh árachais. Ina ionad sin is féidir leat [ éileamh a
dhéanamh go díreach chuig na Coimisinéirí Ioncaim
](https://www.revenue.ie/en/personal-tax-credits-reliefs-and-
exemptions/health-and-age/medical-insurance-premiums/index.aspx) .

Tugtar an faoiseamh ag ráta 20% den chostas. Tá sé seo suas le huasmhéid de
€1,000 in aghaidh an duine fásta agus €500 in aghaidh an linbh. Is éard is
leanbh ann ná duine atá faoi bhun 21 bliain d’aois ar íocadh préimh linbh as.

##  Rátaí

Tugtar faoiseamh cánach ar chostais leighis agus sláinte ag an ráta
caighdeánach 20%.

Is féidir faoiseamh cánach ar chostais tí altranais a éileamh ag do ráta
cánach is airde, áfach. Ciallaíonn sé seo go laghdaítear an chuid de d’ioncam
atá inchánach ag an ráta is airde cánach.

##  Conas iarratas a dhéanamh

Ní mór duit faoiseamh cánach a éileamh laistigh de na 4 bliana tar éis na
bliana a d’íoc tú as an gcúram sláinte.

Má fuair tú cúram sláinte i mbliain amháin ach d'íoc tú as an bhliain dár
gcionn, is féidir leat an faoiseamh a éileamh do cheachtar den dá bhliain.

###  **Déan iarratas ar líne**

Más cáiníocóir ÍMAT (Íoc Mar A Thuillir) tú, is féidir leat [ faoiseamh cánach
a éileamh ar líne trí úsáid a bhaint as mo Chuntas
](https://www.revenue.ie/en/personal-tax-credits-reliefs-and-
exemptions/health-and-age/health-expenses/how-do-you-claim-health-
expenses.aspx) .

Más cáiníocóir féinmheasúnaithe tú, bain úsáid as [ Seirbhís ar Líne na
gCoimisinéirí Ioncaim (ROS) ](https://www.revenue.ie/en/online-
services/support/ros-help/getting-started-on-ros/about-ros/index.aspx) agus
comhlánaigh an chuid ar chostais sláinte ar do Thuairisceán Cánach Ioncaim
bliantúil (Foirm 11).

###  **Admhálacha**

Ní féidir leat costais leighis a éileamh ach amháin má tá admhálacha agat chun
d’éileamh a chruthú. Le haghaidh costais fhiaclóireachta, ba chóir do
d’fhiaclóir [ Foirm Med 2 (pdf) ](https://www.revenue.ie/en/personal-tax-
credits-reliefs-and-exemptions/documents/med2.pdf) a chomhlánú le húsáid mar
admháil.

Áirítear le seirbhís moChúrsaí na gCoimisinéirí Ioncaim [ seirbhís rianaithe
admhálacha ](https://www.revenue.ie/en/online-services/services/common/manage-
your-receipts-with-receipts-tracker.aspx) a ligeann duit sonraí d’admhála a
stóráil ar líne. Má úsáideann tú an tseirbhís seo, féadfaidh tú faoiseamh
cánach a éileamh faoin tseirbhís Creidmheas Fíor-Ama. Ciallaíonn sé seo gur
féidir leat éileamh a dhéanamh ar chostais sláinte agus ar chostais tí
altranais nuair a íocann tú iad agus creidmheasanna cánach méadaithe a fháil
sa chéad íocaíocht párolla eile ó d’fhostóir. Is féidir leat [ éileamh ar
Chreidmheas Fíor-Ama a dhéanamh trí úsáid a bhaint as moChúrsaí.
](https://www.revenue.ie/en/personal-tax-credits-reliefs-and-exemptions/real-
time-credits/making-real-time-credit-claim.aspx)

Mura n-úsáideann tú an rianaitheoir admhála, ní mór duit d’admhálacha leighis
a choinneáil ar feadh 6 bliana mar go bhféadfadh na Coimisinéirí Ioncaim
iarraidh orthu iad a fheiceáil.

###  **Déan iarratas as líne**

Is féidir leat faoiseamh ar chostais leighis a éileamh as líne freisin trí [
Fhoirm 12 (pdf) ](https://www.revenue.ie/en/self-assessment-and-self-
employment/documents/form12.pdf) a chomhlánú agus í a sheoladh ar ais chuig
d’oifig Cánach. Mura bhfuil tú in ann seirbhísí ar líne na gCoimisinéirí
Ioncaim a úsáid is féidir leat [ Foirm 12S (pdf
](https://www.revenue.ie/en/self-assessment-and-self-
employment/documents/form-12s.pdf) ) (leagan simplithe do ghnáththuairisceáin
chánach) a úsáid. Is féidir leat iarraidh freisin go seolfar Foirm 12 nó Foirm
12S chugat ach glaoch a chur ar na Coimisinéirí Ioncaim ar (01) 738 3675 nó
trí ríomh-phost a sheoladh chuig custform@revenue.ie.

##  Tuilleadh faisnéise

Tá faisnéis bhreise ar fáil ar [ shuíomh Gréasáin na gCoimisinéirí Ioncaim
](https://www.revenue.ie/en/personal-tax-credits-reliefs-and-
exemptions/health-and-age/health-expenses/index.aspx) nó trí [ theagmháil a
dhéanamh leis na Coimisinéirí Ioncaim ](https://www.revenue.ie/en/contact-
us/index.aspx) .

_**Dáta an Leasaithe Deireanaigh:** 14 Lúnasa 2019 _

[
](https://facebook.com/sharer/sharer.php?u=https://www.citizensinformation.ie/ga/money-
and-tax/tax/income-tax-credits-and-reliefs/taxation-and-medical-
expenses/?utm_source=sharebutton_facebook) [
](https://twitter.com/intent/tweet/?text=Faoiseamh%20c%C3%A1nach%20ar%20chostais%20leighis&url=https://www.citizensinformation.ie/ga/money-
and-tax/tax/income-tax-credits-and-reliefs/taxation-and-medical-
expenses/?utm_source=sharebutton_twitter) [
](whatsapp://send?text=https://www.citizensinformation.ie/ga/money-and-
tax/tax/income-tax-credits-and-reliefs/taxation-and-medical-
expenses/?utm_source=sharebutton_whatsapp) [
](mailto:?subject=Faoiseamh%20c%C3%A1nach%20ar%20chostais%20leighis&body=https://www.citizensinformation.ie/ga/money-
and-tax/tax/income-tax-credits-and-reliefs/taxation-and-medical-
expenses/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Faoiseamh Cánach ar Tháillí Tithe Altranais agus ar son Gaolta_ ](/ga/health/health-services/health-services-for-older-people/tax-relief-on-nursing-home-fees-and-for-dependent-relatives/)

Tá cur síos anseo ar an bhfaoiseamh cánach atá ar fáil ar tháillí tithe
altranais agus ar son gaolta cleithiúnacha. Faisnéis maidir le creidmheas
cánach agus conas iarratas a dhéanamh ar fhaoiseamh cánach.

  * [ _Faoiseamh cánach ar phinsin_ ](/ga/money-and-tax/personal-finance/pensions/tax-relief-on-pensions/)

Féadfaidh tú faoiseamh cánach ioncaim a fháil ar do ranníocaíochtaí pinsin.
Féadfaidh tú faoiseamh cánach a fháil freisin ar íocaíocht phinsin cnapshuime
nuair a théann tú ar scor.

  * [ _Faoiseamh cánach do mhadraí cuidithe_ ](/ga/money-and-tax/tax/tax-credits-and-reliefs-for-people-with-disabilities/tax-relief-on-assistance-dogs/)

Faoiseamh cánach ar na madraí a chuidíonn le daoine faoi mhíchumas.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

