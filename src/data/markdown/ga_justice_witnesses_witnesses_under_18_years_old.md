English  | **Gaeilge**

**Anseo atá tú:** [ Baile ](/ga/) > [ Dlí ](/ga/justice/) > [ Finnéithe
](/ga/justice/witnesses/) > Finnéithe faoi 18 mbliana

#  Finnéithe faoi 18 mbliana

  * Réamhrá 
  * Duine a ghlaoch chun fianaise athabhairt 
  * Tuilleadh eolais 

##  Réamhrá

Is féidir glaoch ar leanaí agus ar dhaoine óga chun fianaise a thabhairt i
gcásanna sa Chúirt Dúiche, sa Chúirt Chuarda agus sa Phríomh-Chúirt Choiriúil.

Má glaodh ort chun fianaise a thabhairt b'fhéidir go mbeidh imní ort nó go
mbeidh tú imníoch faoi conas mar a bheidh an t-eispéireas. D'fhéadfadh sé a
bheith cabhrach tuiscint a fháil ar na céimeanna a bhaineann le cás a
thabhairt chun na cúirte. D'fhoilsigh an tSeirbhís Chúirteanna leabhrán
faisnéise (pdf) agus físeán d'fhinnéithe óga maidir le dul chun na cúirte.

##  Duine a ghlaoch chun fianaise athabhairt

###  An Garda Síochána

Déantar gearán leis an nGarda Síochána ina ainmnítear an leanbh mar an té a
d'fhulaing nó a chonaic coir ag tarlú. Cuireann oifigeach den Gharda Síochána
an leanbh nó an duine óg faoi agallamh ansin.

Is féidir le finnéithe atá faoi bhun 18 mbliana d'aois ráitis a dhéanamh le
linn agallaimh leis an nGarda Síochána nó le duine inniúil eile. D’fhéadfadh
gairmí a bheith i gceist le duine inniúil sa chás seo a dhéanann measúnú ar an
duine óg mar gheall ar chás mí-úsáide atá á imscrúdú.

Déanann an Garda Síochána na líomhaintí a mheas agus is féidir leo cinneadh a
dhéanamh:

  * Agallamh a chur ar an gcúisí maidir leis an méid a dúirt an leanbh nó an duine óg agus cód a sheoladh chuig an Stiúrthóir Ionchúiseamh Poiblí, nó 
  * An cúisí a ghabháil ar bharántas, nó 
  * An cúisí a chúiseamh i gcion nó 
  * Toghairm a eisiúint don chúisí a bheith i láthair sa chúirt. 

###  An Stiúrthóir Ionchúiseamh Poiblí

Cuireann an Garda Síochána tuairisc maidir leis an gcás chuig an Stiúrthóir
Ionchúiseamh Poiblí (DPP). Ina theannta sin, cuirtear eolas ar fáil don DPP
faoin gcaoi a mbraitheann an leanbh nó an duine óg faoi fhianaise a thabhairt
sa chúirt, agus faoin gcaoi a mothaíonn a dtuismitheoirí, a gcaomhnóirí nó a
gcúramóirí faoi seo.

Déanann an DPP cinneadh neamhspleách cibé an leanfar leis an ionchúiseamh, rud
a fhágann nach i gcónaí a bhíonn iallach ar an leanbh nó duine óg fianaise a
thabhairt.

###  An chúirt

Cuirtear tús le gach cás coiriúil sa Chúirt Dúiche ina bhfuil breitheamh i
láthair gan aon ghiúiré. Déantar cinneadh maidir le mionchionta sa Chúirt
Dúiche. Cuirtear cásanna ina bhfuil mórchionta ar aghaidh chuig an gCúirt
Chuarda. Ní mór cásanna a bhaineann le dúnmharú, éigniú, mórionsaí gnéis,
tréas agus píoráideacht a éisteacht sa Phríomh-Chúirt Choiriúil. Bíonn
breitheamh agus giúiré i láthair sa Chúirt Chuarda agus sa Phríomh-Chúirt
Choiriúil.

Má tá tú 14 bliana d'aois nó níos sine beidh ort fianaise a thabhairt faoi
mhionn nó dearbhú. Ciallaíonn sé seo go ngeallann tú an fhírinne a insint trí
fhocail áirithe a athrá. Inseoidh an cléireach nó an clár duit cad atá le rá
agat.

Má tá tú faoi bhun 14 bliana d'aois, féadfaidh an breitheamh cinneadh a
dhéanamh nach gá duit an mionn a dhéanamh. Ní mór duit an fhírinne a insint go
fóill, agus is cion é mura ndéanann tú amhlaidh.

I gcásanna faoi leith ina bhfuil coireanna gnéis i gceist is féidir leis an
mbreitheamh cinneadh a dhéanamh nach bhfuil cead ag baill an phobail a bheith
i láthair sa chúirt.

Tá sé tábhachtach go mbeadh do chuid fianaise i d'fhocail féin. Níor chóir
d'aon duine insint duit cad ba cheart duit a rá nó cabhrú leat cleachtadh a
dhéanamh ar do chuid fianaise a thabhairt sula dtéann tú chun na cúirte. Tá
gach seans go dteipfidh ar an gcás má bhíonn an cuma ar an scéal go bhfuair an
leanbh "traenáil". Féadfaidh na cúisitheoirí tuilleadh comhairle a thabhairt
duit faoi seo.

###  Fianaise a thabhairt trí nasc físe

I gcásanna ina mbíonn cion gnéis nó foréigneach i gceist, is féidir cead a
thabhairt d'fhinnéithe atá faoi 18 mbliana d’aois fianaise a thabhairt trí
nasc físe, mura bhfuil cúis mhaith ann nár cheart dóibh é sin a dhéanamh.
Leagtar amach in Alt 13 den Acht um Fhianaise Choiriúil, 1992, arna leasú, na
rialacha maidir le conas is féidir fianaise a thabhairt trí nasc físe.

Chun é seo a dhéanamh suíonn tú i seomra príobháideach agus tugann tú do chuid
fianaise trí nasc físe beo. Fanfaidh duine éigin ón gcúirt leat chun aon
chabhair a d'fhéadfadh a bheith ag teastáil uait a thabhairt duit. Cuirtear
monatóir teilifíse sa chúirt, a dhéanann d'íomhá a tharchur, agus bíonn
monatóir teilifíse agat i do sheomra a tharchuireann an méid atá ag tarlú sa
seomra cúirte. Ciallaíonn sé seo nach gá duit dul isteach sa seomra cúirte nó
an cúisí a fheiceáil.

Nuair a thugann tú fianaise trí nasc físe beo, ní chaitheann an breitheamh ná
na habhcóidí peiriúicí nó róbaí sa chúirt. Is féidir leis an mbreitheamh an
cinneadh a dhéanamh ligean d’idirghabhálaí (oibrí sóisialta, mar shampla)
ceisteanna a chur. Ba chóir na ceisteanna a chur ar bhealach atá oiriúnach
d'aois agus do chumas meabhrach an fhinné.

###  Fianaise a thabhairt ón taobh thiar de scáileán

I gcúinsí áirithe, is féidir scáileán nó landair fisiciúil a chur sa seomra
cúirte, ionas gur féidir leis an bhfinné a bhfianaise a thabhairt sa chúirt
gan a bheith orthu an cúisí a fheiceáil agus é sin á dhéanamh acu. Bíonn an
rogha seo ar fáil faoi lánrogha an bhreithimh má tá an finné faoi 18 mbliana
d’aois agus má bhaineann na himeachtaí le cion gnéis nó foréigneach. Déantar
seo chun an finné a chosaint ó íospairt thánaisteach nó athíospairt.

###  Ráitis a Fhístaifeadadh

I gcásanna áirithe, is féidir glacadh le fístaifeadadh de ráiteas finné mar
fhianaise. Ní cheadaítear é seo ach má tá an t-íospartach, nó aon fhinné eile
a thugann fianaise, faoi 18 mbliana d’aois, agus má chúisítear an cúisí i
dtaobh cion gnéis, i n gáinneáil ar leanaí nó i bpornagrafaíocht leanaí.

Sna cásanna seo, is féidir glacadh le fístaifeadadh de ráiteas an linbh ionas
nach mbeidh orthu fianaise a thabhairt go pearsanta i gcúirt oscailte. Leagtar
amach inAlt 16 den Acht um Fhianaise Choiriúil 1992 na rialacha maidir le
ráitis leanaí a fhístaifeadadh.

Tá roinnt rialacha ann maidir le ráitis fístaifeadta agus maidir lena
n-inghlacthacht sa chúirt, lena n-áirítear:

  * Caithfidh an fístaifeadadh a bheith ábhartha 
  * Ní mór go mbeadh an finné linbh ar fáil lena chroscheistiú ag an gcosaint tar éis an fhístéip a chasadh ag an triail (is féidir croscheistiú a dhéanamh trí nasc físe agus idirghabhálaí a úsáid) 
  * Ní mór don ionchúiseamh fógra a sheirbheáil go bhfuil sé beartaithe acu agallamh fístaifeadta a ghlacadh i bhfianaise agus deis réasúnach a thabhairt don chúisí féachaint ar an bhfístéip. 
  * Is féidir leagan den fhístéip atá curtha in eagar a chasadh sa chúirt, ach ní féidir é sin a dhéanamh ach amháin má aontaíonn an cúisí leis agus má cheadaíonn an breitheamh é. 

I ndeireadh na dála, is faoi rogha an bhreithimh é cinneadh a dhéanamh cibé an
féidir glacadh le fístéip mar fhianaise. Déanann an breitheamh breathnú ar aon
riosca a d'fhéadfadh a bheith ann go dtiocfadh leatrom ar an gcúisí as glacadh
leis an bhfístéip i bhfianaise.

##  Tuilleadh eolais

Ba cheart duit comhairle dlí a fháil chun faisnéis níos mionsonraithe a fháil.

_**Dáta an Leasaithe Deireanaigh:** 10 Márta 2022 _

[
](https://facebook.com/sharer/sharer.php?u=https://www.citizensinformation.ie/ga/justice/witnesses/witnesses-
under-18-years-old/?utm_source=sharebutton_facebook) [
](https://twitter.com/intent/tweet/?text=Finn%C3%A9ithe%20faoi%2018%20mbliana&url=https://www.citizensinformation.ie/ga/justice/witnesses/witnesses-
under-18-years-old/?utm_source=sharebutton_twitter) [
](whatsapp://send?text=https://www.citizensinformation.ie/ga/justice/witnesses/witnesses-
under-18-years-old/?utm_source=sharebutton_whatsapp) [
](mailto:?subject=Finn%C3%A9ithe%20faoi%2018%20mbliana&body=https://www.citizensinformation.ie/ga/justice/witnesses/witnesses-
under-18-years-old/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Conas teacht ar do shonraí pearsanta faoin RGCS_ ](/ga/government-in-ireland/data-protection/rights-under-general-data-protection-regulation/)

Mínítear sa cháipéis seo conas teacht ar do shonraí pearsanta faoi dhlíthe um
chosaint sonraí agus an RGCS.

  * [ _Cúirt Bhreithiúnais an Aontais Eorpaigh_ ](/ga/government-in-ireland/european-government/eu-institutions/european-court-of-justice/)

  * [ _Sochair Bháis faoin Scéim um Shochair Dhíobhálacha Ceirde_ ](/ga/social-welfare/death-related-benefits/death-benefits-under-oib/)

Faisnéis faoi Shochair Bháis faoin Scéim um Shochair Dhíobhálacha Ceirde

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

