English  | **Gaeilge**

**Anseo atá tú:** [ Baile ](/ga/) > [ Sláinte ](/ga/health/) > [ Córas sláinte
](/ga/health/health-system/) > Seirbhísí éigeandála sláinte

#  Seirbhísí éigeandála sláinte

  * Eolas 

##  Eolas

Déanann seirbhísí éigeandála sláinte in Éirinn freastal míochaine ar thinnis
nó ar ghortuithe a mbíonn cóireáil leighis de dhíth ina leith láithreach.
D’fhéadfadh seirbhísí éigeandála sláinte a bheith riachtanach le haghaidh
gnáthshamplaí gortuithe lena n-áirítear gortuithe a tharla de bharr timpistí,
taomanna croí nó galair thobanna eile.

De ghnáth is dochtúir ginearálta (GP), pearsanra otharchairr nó foireann na
roinne Timpistí agus Éigeandála in ospidéal géarmhíochaine a chuireann
seirbhísí éigeandála sláinte ar fáil.

Is ar an Roinn Sláinte atá an fhreagracht fhoriomlán maidir le beartas le
haghaidh seirbhísí sláinte timpistí agus éigeandála in Éirinn. Is í
Feidhmeannacht na Seirbhíse Sláinte (FSS) atá freagrach as seirbhísí
éigeandála sláinte poiblí a chur ar fáil.

###  Seirbhís Otharcharranna

Sa tseirbhís sláinte poiblí, cuireann an tSeirbhís Náisiúnta Otharcharranna
seirbhísí otharcharranna ar fáil chun daoine atá go dona tinn a iompar chuig
ospidéil phoiblí nó idir ospidéil phoiblí. Cuireann Briogáid Dóiteáin Bhaile
Átha Cliath seirbhís otharcharranna ar fáil do mhórcheantar Bhaile Átha
Cliath.

Is féidir leat teagmháil a dhéanamh leis na seirbhísí otharcharranna mar chuid
de na seirbhísí éigeandála trí ghlao a chur ar 999 nó ar 112. (Tá an uimhir
112 i bhfeidhm ar fud an AE). Bíonn gach glao saor in aisce.

Sa chás ina gcuirtear seirbhísí ar fáil d'othair chun iad a thabhairt chuig nó
ó chúram sláinte neamh-phráinneach, is féidir feithiclí eile a úsáid más cuí
(mar shampla tacsaithe nó mionbhusanna). Soláthraíonn an tSeirbhís Chúraim
Idirmheánach feithiclí d'iompar na n-othar idir ospidéil agus saoráidí leighis
eile chun a chinntiú go bhfuil otharcharranna éigeandála ar fáil chun freagra
a thabhairt ar éigeandálaí.

Mura bhfuil [ cárta leighis
](../entitlement_to_health_services/medical_card.ga.html) agat, d'fhéadfaí
costas na seirbhíse otharcharranna a ghearradh ort. Mar sin féin ní hionann an
cleachtas idir páirteanna éagsúla den tír agus d’fhéadfaí costais a
tharscaoileadh i gcásanna áirithe, mar shampla, i gcásanna cruatain.

Tá roinnt seirbhísí otharcharranna príobháideacha, lena n-áirítear seirbhísí
aerárthacha. Ghlaonn tú orthu agus íocann tú as a gcuid seirbhísí sa
ghnáthmhodh tráchtála.

Tá roinnt eagraíochtaí deonacha otharcharranna ann freisin. Úsáidtear iad de
ghnáth chun cúnamh láithreach a chur ar fáil ag imeachtaí poiblí.

Is í an [ Chomhairle um Chúram Práinne Réamh-Ospidéil
](https://www.phecit.ie/) an comhlacht náisiúnta atá freagrach as rialáil
ghairmiúil pearsanra otharcharranna agus as oideachas agus oiliúint i réimse
cúraim éigeandála réamh-ospidéal in Éirinn.

###  Cúram éigeandála ó dhochtúir teaghlaigh (GP)

Má theastaíonn uait freastal ar do dhochtúir teaghlaigh (GP) de dheasca
éigeandála, is iad seo a leanas na roghanna atá ann chun teagmháil a dhéanamh
leo;

  * Freastal ar lialann arna hoibriú ag do GP i rith uaireanta áirithe. Is féidir leat a fháil amach cad iad na huaireanta seo trí dhul i dteagmháil le do GP. 
  * Glao teileafóin a chur ar do GP agus iarraidh air/uirthi cuairt a thabhairt ort i rith an ama atá curtha ar leataobh le haghaidh cuairteanna tí. 
  * Glaoch a chur ar do GP lasmuigh de ghnáthuaireanta – beidh an uimhir le haghaidh éigeandálaí le fáil i dteachtaireacht an ghléis de ghnáth. D’fhéadfadh an uimhir seo a bheith i gcomhair seirbhíse ionadaí nó seirbhíse lasmuigh d’uaireanta gnó. Is éard is seirbhís ionadaí ná go dtabharfaidh dochtúir eile (seachas do GP) cuairt ar theach othair lasmuigh de ghnáthuaireanta. 
  * Cuairt a thabhairt ar chomharchumann le haghaidh GP lasmuigh de ghnáthuaireanta. 

###  Comharchumainn le haghaidh GP lasmuigh de ghnáthuaireanta

I bpáirteanna d’Éirinn, tagann GPanna le chéile d’fhonn comharchumainn a
chruthú le gur féidir seirbhís mhíochaine a chur ar fáil lasmuigh de
ghnáthuaireanta oibre. Faigheann na comharchumainn seo cúnamh airgeadais ón
stát. D’fhéadfadh an comharchumann a bheith lonnaithe in ionad sláinte, in
ospidéal poiblí nó i láthair eile, arna cur ar fáil go minic ag Feidhmeannacht
na Seirbhíse Sláinte. Cuireann GPanna an tseirbhís seo ar fáil ar bhonn
uainchláir sna tráthnónta, ag an deireadh seachtaine agus ar laethanta saoire
bainc agus poiblí.

Ní bhíonn an tseirbhís seo ar fáil de ghnáth ach amháin d’othair na GPanna atá
rannpháirteach sa chomharchumann. Is gá glao teileafóin a chur chun rochtain a
fháil ar an tseirbhís agus d’fhéadfadh gur ionann an cúram cuí is comhairle ó
altra nó ó dhochtúir ar an teileafón. D’fhéadfadh freastal ar ionad cóireála
leighis nó cuairt ar do theach ón dochtúir ar dualgas a bheith san áireamh le
cúram chomh maith.

Ní gá dóibh siúd a bhfuil cárta leighis nó cárta cuairt dochtúra acu íoc as na
seirbhísí a chuireann comharchumainn GP lasmuigh de ghnáthuaireanta ar fáil.
Ní mór d’othair eile íoc as costas iomlán úsáid na seirbhíse seo.

[ Faigh liosta seirbhísí GPanna lasmuigh d’uaireanta gnó anseo.
](http://www.hse.ie/eng/services/list/3/outofhours/GPOOH.html)

###  Ranna Timpistí agus Éigeandála in ospidéil phoiblí

Cuireann formhór na n-ospidéal poiblí seirbhísí timpistí agus éigeandála ar
fáil. Tá duine ar bith in Éirinn atá faoi réir ag éigeandáil mhíochaine i
dteideal freastal ar roinn Timpistí agus Éigeandála. D’fhéadfadh [ costais a
bheith i gceist maidir le seirbhísí ospidéil phoiblí ](/ga/health/health-
services/gp-and-hospital-services/hospital-charges/) .

Tugtar tosaíocht dóibh siúd a dhéanann freastal ar Roinn Timpistí agus
Éigeandála in ospidéil phoiblí de réir an ghátair mhíochaine. D’fhéadfadh go
mbeadh ar dhuine a bhfuil tinneas neamhphráinneach air/uirthi fanacht ar
chóireáil leighis.

Cuireann roinnt ospidéal phríobháideacha seirbhísí éigeandála ar fáil.
Gearrfar costas iomlán an chúraim i saoráidí príobháideacha ort.

###  Teidlíocht cuairteoirí ar Éirinn i leith seirbhísí éigeandála sláinte

Má tá tú i do náisiúnach ó bhallstáit den Aontas Eorpach (AE), den Limistéar
Eorpach Eacnamaíoch (LEE) nó ón Eilvéis atá ag taisteal in Éirinn nó ag
fanacht go sealadach in Éirinn, tá tú i dteideal seirbhísí sláinte má éiríonn
tú tinn nó má tharlaíonn timpiste duit. Cuirtear na seirbhísí seo ar fáil saor
in aisce tríd an gcóras sláinte poiblí ach [ Cárta Eorpach um Árachas Sláinte
](../../travel_and_recreation/travel_abroad/e111.ga.html) (EHIC) bailí a
thaispeáint.

Tá [ comhaontú cómhalartach ar chóir leighis do chuairteoirí sealadacha idir
Éire agus an Astráil ](http://health.gov.ie/blog/press-release/reciprocal-
agreement-on-medical-treatment-for-temporary-visitors-between-ireland-and-
australia/) . Faoin gcomhaontú, íocann cuairteoirí na hAstráile a fhaigheann
cóireáil phoiblí éigeandála na [ táillí ospidéil ](/ga/health/health-
services/gp-and-hospital-services/hospital-charges/) a bhaineann le daoine a
bhfuil gnáthchónaí orthu in Éirinn.

Má tá tú ar cuairt shealadach ar Éirinn, beidh ort íoc as an gcostas a
ghabhann le freastal ar Roinn Timpistí agus Éigeandála. Mura bhfuil tú i do
náisiúnach ó bhallstát AE/LEE, nó ón Eilvéis nó ón Astráil, beidh ort íoc as
an gcostas eacnamaíoch iomlán a ghabhann le cóireáil leighis bhreise ar bith,
lena n-áirítear cúram míochaine in ospidéal géarmhíochaine. Moltar duit
árachas míochaine príobháidí chun críocha taistil a cheannach sula rachfá ag
taisteal.

_**Dáta an Leasaithe Deireanaigh:** 14 Eanáir 2016 _

[
](https://facebook.com/sharer/sharer.php?u=https://www.citizensinformation.ie/ga/health/health-
system/emergency-health-services-in-ireland/?utm_source=sharebutton_facebook)
[
](https://twitter.com/intent/tweet/?text=Seirbh%C3%ADs%C3%AD%20%C3%A9igeand%C3%A1la%20sl%C3%A1inte&url=https://www.citizensinformation.ie/ga/health/health-
system/emergency-health-services-in-ireland/?utm_source=sharebutton_twitter) [
](whatsapp://send?text=https://www.citizensinformation.ie/ga/health/health-
system/emergency-health-services-in-ireland/?utm_source=sharebutton_whatsapp)
[
](mailto:?subject=Seirbh%C3%ADs%C3%AD%20%C3%A9igeand%C3%A1la%20sl%C3%A1inte&body=https://www.citizensinformation.ie/ga/health/health-
system/emergency-health-services-in-ireland/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Cigirí na Seirbhísí Meabhair-Shláinte_ ](/ga/health/health-services/mental-health/inspector-of-mental-health-services/)

Cur síos atá sa cháipéis seo faoi Chigire na Seirbhísí Meabhair- Shláinte a
cheaptar faoin Acht Meabhair-Shláinte 2001.

  * [ _Seirbhísí sláinte do chuairteoirí go hÉirinn_ ](/ga/health/health-system/health-services-and-visitors-to-ireland/)

Léiríonn an doiciméad seo an teidlíocht atá ag cuairteoirí ar sheirbhísí
sláinte.

  * [ _Sábháilteacht bia agus seirbhísí sláinte comhshaoil_ ](/ga/health/food-safety/food-safety-and-environmental-health-services/)

Déanann an cháipéis seo cur síos ar na heagrais éagsúla a bhfuil baint acu le
sábháilteach bia agus seirbhísí sláinte comhshaoil in Éirinn.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

