English  | **Gaeilge**

**Anseo atá tú:** [ Baile ](/ga/) > [ Sláinte ](/ga/health/) > [ Drugaí agus
cógais ](/ga/health/drugs-and-medicines/) > Drugaí agus cógais ordaithe

#  Drugaí agus cógais ordaithe

  * Réamhrá 
  * Oideas a fháil 
  * Áiteanna le drugaí agus cógais ar oideas a fháil 
  * Scéimeanna saor in aisce nó scéimeanna fóirdheontais 
  * Drugaí cineálacha agus praghsáil tagartha 

##  Réamhrá

Má tá cónaí ort in Éirinn (gnáthchónaí), féadfaidh tú drugaí agus cógais
fhaofa ordaithe a fháil atá saor in aisce nó fóirdheonaithe, mar aon le
háiseanna agus le fearais áirithe mháinliachta.

##  Oideas a fháil

Má tá drugaí agus cógais ar leith de dhíth ort, is féidir le gairmithe cúram
sláinte áirithe oideas a thabhairt duit chun iad a fháil, amhail dochtúir
teaghlaigh, comhairleoir, fiaclóir nó altra.

Caithfidh altra a bheith fostaithe ag soláthraí seirbhíse sláinte le bheith in
ann oideas a thabhairt duit. Ní féidir le haltraí ach drugaí agus cógais a
ordú a bhaineann leis an réimse ina n-oibríonn siad. Tá srianta sonracha ar
dhrugaí rialaithe áirithe.

Ó mhí Aibreáin 2020, is féidir le liachleachtóirí ginearálta agus
speisialtóirí oidis a sheoladh ar an ríomhphost chuig cógaiseoirí. Fanann
oidis bailí anois ar feadh 9 mí (6 mhí a bhí i gceist roimhe seo). Is féidir
le cógaiseoirí oideas leantach a thabhairt más rud é, ina mbreithiúnas
gairmiúil, go bhfuil sé sábháilte agus cuí é sin a dhéanamh. Ciallaíonn sé seo
go mb’fhéidir go mbeifeá in ann d’oideas a fháil arís gan cuairt a thabhairt
ar do dhochtúir teaghlaigh.

##  Áiteanna le drugaí agus cógais ar oideas a fháil

###  Cógaslann

Féadfaidh tú do dhrugaí agus do chógais ordaithe a fháil i gcógaslann
mhiondíola (siopa poitigéara). Tá comhaontuithe ag formhór na gcógaslann le
Feidhmeannacht na Seirbhíse Sláinte (FSS) seirbhísí a chur ar fáil faoin Scéim
Seirbhísí Aisíocaíochta do Chúram Príomhúil.

###  Soláthraithe eile

Féadfaidh Dochtúirí Teaghlaigh drugaí agus cógais a thabhairt go díreach
d’othair mura bhfuil ach ionad cleachtais amháin ag an Dochtúir Teaghlaigh
agus é trí mhíle nó níos mó ón gcógaiseoir miondíola is gaire. Uaireanta,
glaoitear dochtúirí dáiliúcháin ar dhochtúirí a thugann drugaí agus cógais
faoi na socruithe seo.

Féadfaidh ospidéil agus sain-institiúidí eile drugaí, cógais agus áiseanna
agus fearais a chur ar fáil go díreach freisin.

Is ionann na rialacha maidir le cathain a bhíonn drugaí agus cógais saor in
aisce nó faoi fhóirdheontas, is cuma cé a sholáthraíonn iad.

####  Drugaí agus leigheasanna ceadaithe

Ní mór ceadú agus rialú a dhéanamh ar dhrugaí agus cógais sular féidir iad a
dhíol. Déanann [ an tÚdarás Rialála Táirgí Sláinte ](http://www.hpra.ie/)
drugaí agus cógais a thástáil ar mhaithe le sábháilteacht, cáilíocht agus
éifeachtúlacht, agus soláthraíonn sé ceadúnais freisin. Ní chiallaíonn cead ón
Údarás Rialála Táirgí Sláinte go gceadófar na drugaí agus na cógais do na
scéimeanna saor in aisce agus d’fhóirdheontas. Tá fachtóirí eile i gceist leis
an bpróiseas ceadaithe, lena n-áirítear costais.

##  Scéimeanna saor in aisce nó scéimeanna fóirdheontais

Soláthraíonn Seirbhís Aisíocaíochta do Chúram Príomhúil arna reáchtáil ag FSS
[ liosta de na leigheasanna nó na n-áiseanna a cuireadh ar fáil faoin gcárta
leighis nó faoin Scéim Íocaíochta Drugaí.
](http://www.hse.ie/eng/staff/PCRS/items/) Ceadaíonn FSS na táirgí seo do na
scéimeanna.

Níl roinnt earraí is féidir a cheannach thar an gcuntar san áireamh sna
scéimeanna saor in aisce nó fóirdheontais.

###  Sonraí cárta leighis

Má tá cárta leighis ag duine, faightear drugaí agus cógais atá forordaithe
dóibh ar lascaine. Beidh orthu roinnt táillí oideas a íoc fós.

###  Scéim Breoiteachta Fadtéarmaí 2020

Má tá riochtaí áirithe ar dhaoine, b’fhéidir go mbeidh siad in ann iarratas a
dhéanamh ar an Scéim Breoiteachta Fadtéarmaí. Faoin scéim, is féidir drugaí,
cógais agus fearais leighis agus máinliachta a fháil saor in aisce chun an
riocht sin a chóireáil.

###  Cárta faoin Acht Sláinte (Leasú)

Má fuair tú Heipitíteas C go díreach nó go hindíreach as táirgí fola nó
fuilaistriúchán, féadfaidh tú drugaí agus cógais a fháil trí leas a bhaint as
an gCárta faoin Acht Sláinte (Leasú).

###  An Scéim Íocaíochta Drugaí

Mura bhfuil tú incháilithe d’aon cheann de na scéimeanna thuasluaite agus mura
bhfuil cárta leighis agat, is féidir clárú le haghaidh na Scéime Íocaíochta
Drugaí a chuireann teorainn le costas míosúil cógas ar oideas.

###  Scéim Cruatain Lánroghnach

Má tá cárta leighis agat agus má tá earra forordaithe agat nach bhfuil ar
liosta na Seirbhíse Aisíocaíochta do Chúram Príomhúil, is féidir le do
chógaiseoir nó d’Oifig Sláinte Áitiúil iarratas a dhéanamh go n-íocfaidh an
Scéim Cruatain Lánroghnach as.

Mura gclúdaíonn an scéim cruatain costas an chógais agus go gcaithfidh tú íoc
as, b’fhéidir gur mhaith leat seiceáil le do dhochtúir féachaint an bhfuil
leigheas eile ann. Is féidir tuilleadh eolais a fháil faoin scéim ó do
chógaiseoir nó ó [ d’Oifig Sláinte Áitiúil
](https://www.hse.ie/eng/services/list/1/lho/) .

###  Faoiseamh cánach

Is féidir éileamh a dhéanamh ar fhaoiseamh cánach ar chostais leighis le
haghaidh drugaí agus cógais ordaithe.

##  Drugaí cineálacha agus praghsáil tagartha

Uaireanta is féidir leis an gcógaiseoir ainm branda eile den chógas atá
forordaithe duit a thabhairt duit. Déantar é sin toisc go bhfuil leagan níos
saoire den leigheas leis an ainm branda ann, cógas ar a dtugtar leagan
cineálach. Tá cead ag an gcógaiseoir é seo a dhéanamh má tá na cógais
liostaithe ar an [ liosta de na drugaí idirmhalartaithe arna bhfoilsiú ag an
Údarás Rialála Táirgí Sláinte ](http://www.hpra.ie/homepage/medicines/special-
topics/generic-and-interchangeable-medicines/list-of-interchangeable-
medicines) . Áirítear ar an liosta gach cógas is féidir a chur in ionad a
chéile.

Tá [ bileog eolais faoi leigheasanna cineálach (pdf)
](http://www.hpra.ie/docs/default-source/publications-forms/information-
leaflets/generic-medicines_web.pdf?sfvrsn=4) foilsithe ag an Údarás Rialála
Táirgí Sláinte.

####  Praghsáil tagartha

Socraíonn FSS praghas amháin a íocfaidh sé ar gach grúpa de na leigheasanna
cineálacha ar an liosta ceadaithe. Tugtar an [ praghas tagartha
](https://www.sspcrs.ie/druglist/pub) air sin.

Má tá cárta leighis agat, íocfaidh FSS an praghas tagartha ar leigheas
cineálach ar bith. Má roghnaíonn tú branda níos costasaí den chógas a
cheannach, ní mór duit an difríocht idir an praghas tagartha agus an praghas
miondíola a íoc.

Má tá tú ar an Scéim Íocaíochta Drugaí, úsáidfidh FSS an praghas tagartha chun
do chostais mhíosúla drugaí a ríomh. Má roghnaíonn tú branda níos costasaí den
[ leigheas atá clúdaithe ](https://www.hse.ie/eng/staff/pcrs/items/) faoin
Scéim, ní mór duit an costas breise a íoc.

Má tá branda míochaine ar leith de dhíth ort ar chúiseanna leighis, is féidir
le do dhochtúir 'Ná Déan Ionadú' a scríobh ar an oideas. Má tá cárta leighis
agat, íocann tú an táille oidis agus ní gá duit an difríocht idir an praghas
tagartha agus an costas miondíola a íoc. Má tá Cárta Scéime Íocaíochta Drugaí
agat, íocann tú suas go dtí an tairseach mhíosúil mar is gnách.

  

  

_**Dáta an Leasaithe Deireanaigh:** 25 Lúnasa 2023 _

[
](https://facebook.com/sharer/sharer.php?u=https://www.citizensinformation.ie/ga/health/drugs-
and-medicines/prescribed-drugs-and-medicines/?utm_source=sharebutton_facebook)
[
](https://twitter.com/intent/tweet/?text=Druga%C3%AD%20agus%20c%C3%B3gais%20ordaithe&url=https://www.citizensinformation.ie/ga/health/drugs-
and-medicines/prescribed-drugs-and-medicines/?utm_source=sharebutton_twitter)
[ ](whatsapp://send?text=https://www.citizensinformation.ie/ga/health/drugs-
and-medicines/prescribed-drugs-and-medicines/?utm_source=sharebutton_whatsapp)
[
](mailto:?subject=Druga%C3%AD%20agus%20c%C3%B3gais%20ordaithe&body=https://www.citizensinformation.ie/ga/health/drugs-
and-medicines/prescribed-drugs-and-medicines/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Toiliú don chóireáil leighis agus máinliach_ ](/ga/health/legal-matters-and-health/consent-to-medical-and-surgical-procedures/)

Tá cur síos sa cháipéis seo ar na rialacha a bhaineann le toiliú don chóireáil
leighis agus máinliach.

  * [ _Aisíocaíochtaí CBL ar áiseanna agus trealamh in úsáid ag daoine le míchumais_ ](/ga/money-and-tax/tax/tax-credits-and-reliefs-for-people-with-disabilities/vat-refunds-on-aids-and-appliances-used-by-people-with-disabilities/)

Má tá míchumas fisiciúil nó intinne agat agus mar thoradh air, go mbíonn ort
úsáid a bhaint as áiseanna agus trealaimh áirithe, is féidir leat leas a
bhaint as aisíocaíocht Cáin Bhreisluacha (CBL).

  * [ _Ag cónaí le chéile agus pósadh: cad iad na difríochtaí dlíthiúla?_ ](/ga/birth-family-relationships/cohabiting-couples/legal-differences-between-cohabitation-and-marriage/)

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

