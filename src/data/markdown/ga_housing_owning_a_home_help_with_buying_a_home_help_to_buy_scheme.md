English  | **Gaeilge**

**Anseo atá tú:** [ Baile ](/ga/) > [ Tithíocht ](/ga/housing/) > [ Ag
ceannach tí ](/ga/housing/owning-a-home/) > [ Cabhair maidir le teach a
cheannach ](/ga/housing/owning-a-home/help-with-buying-a-home/) > Scéim um
Chúnamh chun Ceannaigh

#  Scéim um Chúnamh chun Ceannaigh

  * Réamhrá 
  * An gcáilím don Scéim um Chúnamhchun Ceannaigh? 
  * Rátaí 
  * Conas iarratas a dhéanamh 
  * Eolas breise 

##  Réamhrá

Cuidíonn an Scéim um Chúnamh chun Ceannaigh (CCC) le ceannaitheoirí céaduaire
teach nó árasán nuathógtha a cheannach. Baineann sé freisin le tithe
féintógála aonuaire. Ní bhaineann sé ach le réadmhaoin a chosnaíonn €500,000
nó níos lú.

Cuireann an Scéim um Chúnamh chun Ceannaigh aisíocaíocht na cánach ioncaim
agus na Cánacha Coinneála ar Ús Taisce (DIRT) ar fáil a d’íoc tú in Éirinn sna
4 bliana cánach roimhe sin.

Méadaíodh an Scéim CCC i mí Iúil 2020. Tugtar an Scéim um Chúnamh Breise chun
Ceannaigh ar an méadú seo. Beidh an Scéim um Chúnamh Breise chun Ceannaigh ar
fáil go dtí an 31 Nollaig 2022. Féach ‘Rátaí’ thíos le haghaidh eolais ar an
Scéim um Chúnamh Breise chun Ceannaigh.

##  An gcáilím don Scéim um Chúnamhchun Ceannaigh?

**Caithfidh ceannaitheoir céaduaire a bheith ionat**

Más ceannaitheoir céaduaire thú a cheannaíonn nó a fhéintógann réadmhaoin nua
chónaithe idir an 19 Iúil 2016 agus an 31 Nollaig 2022, b’fhéidir go mbeidh tú
i dteideal aisíocaíocht cáin ioncaim agus DIRT a íocadh le 4 bliana cánach
anuas a éileamh. Ní féidir leat faoiseamh ar ÁSPC nó MSU a éileamh.

Má tá an réadmhaoin á ceannach (nó á féintógáil) agat le duine eile, caithfidh
gur ceannaitheoir céaduaire iad freisin. Ní cháileoidh tú má cheannaigh nó má
thóg tú réadmhaoin roimhe seo, i d’aonar nó i gcomhpháirt le haon duine eile,
fiú má tá tú scartha nó colscartha anois ón duine sin. Ní cháileoidh tú má bhí
áit chónaithe agat thar lear.

Ní bhaineann an scéim ach le réadmhaoin a cheannaítear nó a thógtar mar theach
an cheannaitheora céaduaire. Níl sé ar fáil le haghaidh réadmhaoin
infheistíochta. Ní cháilíonn ceannaitheoirí airgid thirim. Má fuair tú
réadmhaoin le hoidhreacht nó má tugadh bronntanas réadmhaoine duit, ní
dhéanfaidh sé difear d'incháilitheacht.

**Do mhorgáiste**

Caithfidh tú morgáiste ar a laghad 70% den mhéid seo a leanas a fháil:

  * Praghas ceannaigh na réadmhaoine má tá d’áit chónaithe nuathógtha á ceannach agat 
  * An luacháil atá ceadaithe ag an soláthraí morgáiste, má tá d’áit chónaithe á tógáil agat 

Tugtar an cóimheas idir an iasacht agus an luach air seo.

Ceadaítear duit ráthóir a bheith agat don iasacht. Is éard is ráthóir ann ná
duine a aontaíonn go bhfuil an fhreagracht air/uirthi as do mhorgáiste a íoc
mura n-íocann tú é nó mura féidir leat é a íoc, mar shampla, tuismitheoir nó
neasghaol.

**D’áit chónaithe nua**

Caithfidh réadmhaoin nua chónaithe a bheith sa réadmhaoin a cheannaíonn tú nó
a thógann tú.

Má tá áit chónaithe nua á ceannach agat, caithfidh go gcosnaíonn sé €500,000
nó níos lú.

Má tá d’áit chónaithe á tógáil agat, ní mór don luacháil fhaofa a dhéantar ar
d’áit chónaithe a bheith €500,000 nó níos lú. Déanann do sholáthraí morgáiste
an luacháil ar d’áit chónaithe féinthógtha a cheadú. Is í an luacháil ná
luacháil na réadmhaoine ag an am a iontráiltear morgáiste agus cuirtear costas
an láithreáin san áireamh.

Caithfidh tú cónaí sa réadmhaoin ar feadh 5 bliana ón dáta is féidir cónaí
ann.

Má tá d’áit chónaithe nua á ceannach agat, ní mór don chonraitheoir nó don
fhorbróir óna gceannaíonn tú é a bheith ceadaithe ag na Coimisinéirí Ioncaim.
Má tá d’áit chónaithe féin á tógáil agat, beidh aturnae uait (atá cláraithe
leis na Coimisinéirí Ioncaim mar ‘cheadaitheoir HTB’) chun d’éileamh ar CCC a
fhíorú.

**Riachtanais chánach**

Má íocann tú cáin trí ÍMAT, ní mór duit a bheith cláraithe le haghaidh
sheirbhís ar líne moChúrsaí na gCoimisinéirí Ioncaim. Más cáiníocóir
féinmheasúnaithe thú, ní mór duit a bheith cláraithe le haghaidh Sheirbhís ar
Líne na gCoimisinéirí Ioncaim (ROS).

I ngach cás, ní mór duit a bheith lánchomhlíontach ó thaobh cánach de ar feadh
na 4 bliana díreach roimh d’éileamh.

Mura bhfuil sé sin déanta agat cheana féin, beidh ort Foirm 12 (ÍMAT) agus
Foirm 11 (féinmheasúnaithe) a líonadh ar líne do gach ceann de na 4 bliana
sin. Ní mór duit aon chánacha nár íocadh atá dlite a íoc freisin.

##  Rátaí

An Scéim um Chúnamh Breise chun Ceannaigh

Méadaíodh an t-uasfhaoiseamh a bhí ar fáil go sealadach an 23 Iúil 2020.
Leathnaíodh an méadú sin i mbuiséid ina dhiaidh sin agus beidh feidhm ag an
bhfaoiseamh méadaithe anois go dtí an 31 Nollaig 2022.

Má shíníonn tú conradh le haghaidh teach nua, nó má tharraingíonn tú morgáiste
féintógála anuas, idir an 23 Iúil 2020 agus an 31 Nollaig 2022, tá tú
incháilithe don fhaoiseamh méadaithe.

Is féidir leat faoiseamh a éileamh ar pé ceann is lú den mhéid seo a leanas:

  * €30,000 
  * 10% de phraghas ceannaigh réadmhaoine nuathógtha 
  * 10% de luach ceadaithe réadmhaoin féintógála 
  * An méid cáin ioncaim agus DIRT a d'íoc tú do na 4 bliana roimhe sin 

Is í an íocaíocht uasta ná €30,000 in aghaidh na réadmhaoine incháilithe faoin
bhfaoiseamh breise. Tá feidhm ag an teorainn seo is cuma cé mhéad duine a
dhéanann conradh chun an réadmhaoin a cheannach.

Is féidir leat eolas breise a léamh faoin Scéim um Chúnamh Breise chun
Ceannaigh ar Revenue.ie.

**Fanann coinníollacha eile na scéime mar a chéile.**

**Praghas ceannaigh nó luacháil** |  **An 1 Eanáir 2017 go dtí an 23 Nollaig 2020** |  **An 23 Iúil go dtí an 31 Nollaig 2022**  
---|---|---  
A mhéid le €500,000  |  Faoiseamh a mhéid le 5% den phraghas ceannaigh nó €20,000  |  Faoiseamh a mhéid le 10% den phraghas ceannaigh, nó 10% den luacháil cheadaithe, nó €30,000   
Níos mó ná €500,000  |  Faoiseamh ar bith  |  Faoiseamh ar bith   
  
##  Conas iarratas a dhéanamh

Tá 3 chéim sa phróiseas iarratais ar líne:

  1. Céim an iarratais 
  2. Céim an éilimh 
  3. Céim an fhíoraithe 

**Céim an iarratais**

Más fostaí ÍMAT amháin thú, féadfaidh tú iarratas a dhéanamh ar an Scéim um
Chúnamh chun Ceannaigh trí sheirbhís moChúrsaí na gCoimisinéirí Ioncaim.

Más cáiníocóir féinmheasúnaithe thú, is féidir leat iarratas a dhéanamh trí
Sheirbhís ar Líne na gCoimisinéirí Ioncaim (ROS).

Beidh teacht ag teastáil uait freisin ar M’Fhiosrúcháin, modh slán chun
comhfhreagras a dhéanamh leis na Coimisinéirí Ioncaim.

  * Más úsáideoir gnó ROS tú, is féidir leat teacht ar M’Fhiosruithe ó do scáileán Mo Sheirbhísí faoi ‘Seirbhísí Eile’. 
  * Más fostaí ÍMAT amháin thú, is féidir leat teacht ar M’Fhiosruithe trí moChúrsaí. 

Má tá tú comhlíontach ó thaobh cánach de, formheasfar d’iarratas agus
tabharfar achoimre duit ar an uasmhéid is féidir leat a éileamh.

**Céim an éilimh**

Nuair a bheidh d’iarratas ceadaithe is féidir leat d’éileamh a dhéanamh trí
ROS nó MoChúrsaí a úsáid. Beidh ort cáipéisí a sholáthar faoi do mhorgáiste
agus sonraí faoin réadmhaoin a dheimhniú ag an gcéim seo.

**Céim an fhíoraithe**

Déanann fíoraitheoir incháilithe an fhaisnéis a chuir tú ar fáil a fhíorú. Seo
é an conraitheoir má tá áit chónaithe nua á ceannach agat, nó d’aturnae má tá
d’áit chónaithe á tógáil agat.

Féadfaidh tú sonraí iomlána an phróisis a fháil ó na Coimisinéirí Ioncaim

**Conas a fhaighim aisíocaíocht?**

Má cheannaíonn tú foirgneamh nua, íoctar an aisíocaíocht go díreach leis an
tógálaí. Má dhéanann tú féintógáil ar an réadmhaoin, íoctar an aisíocaíocht le
cuntas bainc atá agat le do sholáthraí iasachta.

##  Eolas breise

Is féidir níos mó a léamh faoin Scéim um Chúnamh chun Ceannaigh agus faoi
conas iarratas a dhéanamh ar revenue.ie. Is féidir leat Treoir Achomair (pdf)
na gCoimisinéirí Ioncaim a léamh freisin chun teacht ar shonraí iomlána ar an
bpróiseas CCC.

_**Dáta an Leasaithe Deireanaigh:** 2 Iúil 2022 _

[
](https://facebook.com/sharer/sharer.php?u=https://www.citizensinformation.ie/ga/housing/owning-
a-home/help-with-buying-a-home/help-to-buy-
scheme/?utm_source=sharebutton_facebook) [
](https://twitter.com/intent/tweet/?text=Sc%C3%A9im%20um%20Ch%C3%BAnamh%20chun%20Ceannaigh&url=https://www.citizensinformation.ie/ga/housing/owning-
a-home/help-with-buying-a-home/help-to-buy-
scheme/?utm_source=sharebutton_twitter) [
](whatsapp://send?text=https://www.citizensinformation.ie/ga/housing/owning-a-
home/help-with-buying-a-home/help-to-buy-
scheme/?utm_source=sharebutton_whatsapp) [
](mailto:?subject=Sc%C3%A9im%20um%20Ch%C3%BAnamh%20chun%20Ceannaigh&body=https://www.citizensinformation.ie/ga/housing/owning-
a-home/help-with-buying-a-home/help-to-buy-
scheme/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Cabhair le dul abhaile d’imircigh in Éirinn_ ](/ga/moving-country/moving-abroad/leaving-ireland/help-to-go-home-for-migrants-in-ireland/)

Cabhraíonn an clár um fhilleadh deonach le himircigh gan doiciméid agus le
daoine nach bhfuil cead acu fanacht in Éirinn filleadh abhaile.

  * [ _Cabhair airgeadais le dul ar scoil_ ](/ga/education/primary-and-post-primary-education/educational-supports/cabhair-airgeadais-le-scoil/)

Tá roinnt scéimeanna ann chun cabhair a thabhairt do na costais a bhaineann le
dul ar scoil.

  * [ _Cabhair leis an gcostas maireachtála_ ](/ga/money-and-tax/cost-of-living/help-with-cost-of-living/)

Tá comhairle ar an leathanach seo maidir le cuid de na tacaíochtaí atá ar fáil
agus faisnéis faoi chonas is féidir leat do chuid airgid a bhainistiú.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

