English  | **Gaeilge**

**Anseo atá tú:** [ Baile ](/ga/) > [ Airgead agus Cáin ](/ga/money-and-tax/)
> [ Cáin ](/ga/money-and-tax/tax/) > [ Cáin ioncaim ](/ga/money-and-
tax/tax/income-tax/) > An cháin a ghearrtar ar dhaoine féinfhostaithe

#  An cháin a ghearrtar ar dhaoine féinfhostaithe

  * Réamhrá 
  * Rialacha 
  * Féinmheasúnú 
  * Bearta COVID-19 
  * Cá ndéanfaidh mé iarratas? 

##  Réamhrá

Má dhéantar duine féinfhostaithe díot, caithfidh tú clárú leis na Coimisinéirí
Ioncaim mar dhuine féinfhostaithe. Íocann tú cáin ar na brabúis a chruthaíonn
tú ó do ghnólacht agus ar aon ioncam eile atá agat.

Má íocann tú aon cháin atá dlite uait go déanach, gearrfar ús ort ón dáta
dlite go dtí an dáta ar a bhfaighfear an íocaíocht uait.

##  Rialacha

Mar dhuine féinfhostaithe, íocann tú cáin ioncaim faoin [ gcóras
féinmheasúnaithe ](http://www.revenue.ie/en/business/self-assessment.html) ,
uair sa bhliain. Is éard atá i gceist le féinmheasúnú ná nuair a bhíonn tú
freagrach as do mheasúnú féin a dhéanamh ar an gcáin atá le híoc.

Íocann tú Réamhcháin (meastachán ar an gcáin atá le híoc do do bhliain reatha
trádála) an 31 Deireadh Fómhair gach bliain nó roimhe sin agus déanann tú
tuairisceán cánach don bhliain roimhe sin tráth nach déanaí ná 31 Deireadh
Fómhair. Má thuairiscíonn tú do thuairisceán cánach ar líne trí úsáid a bhaint
as [ Seirbhís ar Líne na gCoimisinéirí Ioncaim (ROS)
](http://www.revenue.ie/en/online/ros/index.html) , is gnách go mbíonn an
spriocdháta beagán níos déanaí.

Mar shampla, má ghabhann do bhliain chuntasaíochta ón 1 Eanáir go dtí an 31
Nollaig gach bliain, íocann tú Réamhcháin don 2023 faoin 31 Deireadh Fómhair
2023, bunaithe ar mheastachán ar do dhliteanas maidir don bhliain iomlán.
Déanann tú tuairisceán cánach don bhliain 2022, ag an am céanna, agus íocann
tú aon cháin atá le híoc go fóill don bhliain sin. Tá tú i dteideal na
gnáthchreidmheasanna agus an gnáthfhaoiseamh a fháil.

Is féidir leat [ Creidmheas Cánach ar Cháin Ioncaim Thuillte
](http://www.revenue.ie/en/personal-tax-credits-reliefs-and-exemptions/income-
and-employment/earned-income-credit/index.aspx) €1,775 a éileamh don bhliain
2023 (ba é an méid in 2022 €1,700). Má cháilíonn tú freisin, áfach, don [
Chreidmheas Cánach d’Fhostaithe ](http://www.revenue.ie/en/personal-tax-
credits-reliefs-and-exemptions/income-and-employment/employee-tax-
credit/index.aspx) (tugadh creidmheas cánach ÍMAT air roimhe seo), ní féidir
le luach iomlán na gcreidmheasanna seo a bheith níos mó ná luach an
Chreidmheasa Cánach d’Fhostaithe.

Caithfidh tú taifid chearta a choimeád, lena n-áirítear:

  * Gach ceannach agus díolacháin earraí agus seirbhísí, agus 
  * Gach suim a fuarthas agus gach suim a íocadh amach 

Caithfidh tú taifid tacaíochta a choimeád (mar shampla, sonraisc, ráitis
bhainc agus chumann foirgníochta, duillí seic agus fáltais). Ní gá duit iad a
sheoladh ar aghaidh go dtí na Coimisinéirí Ioncaim, ach caithfidh tú iad a
choimeád sa chás go ndéanann na Coimisinéirí Ioncaim iniúchadh.

Is féidir leat costais áirithe ghnó a éileamh in aghaidh cánach. I measc
roinnt samplaí, tá an méid seo a leanas:

  * Earraí a cheannach a athdhíol 
  * Pá 
  * Cíos 
  * Rátaí 
  * Deisiúcháin 
  * Soilsiú agus téamh 
  * Costais reatha feithiclí nó innealra a úsáidtear sa ghnólacht 
  * Táillí cuntasaíochta 
  * Ús a íocadh ar iasachtaí gnó 
  * Íocaíochtaí léasaithe ar fheithiclí nó ar innealra a úsáidtear sa ghnólacht 
  * Ranníocaíochtaí le do phinsean pearsanta (a mhéid le teorainneacha áirithe). 

Má tá tú ag oibriú as baile, b’fhéidir go mbeidh tú in ann sciar de na billí
tí a éileamh, cosúil leis an nguthán, téamh, soilsiú agus leathanbhanda.

Is féidir leat teacht ar eolas breise ar fhéinfhostaíocht in [ treoir na
gCoimisinéirí Ioncaim maidir le féinmheasúnú ](https://www.revenue.ie/en/self-
assessment-and-self-employment/guide-to-self-assessment/index.aspx) , lena
n-áirítear eolas faoi conas do thuairisceán cánach a líonadh agus spriocdhátaí
tábhachtacha. [ Cuireann na Coimisinéirí Ioncaim eolas ar fáil freisin ar
chlárú do cháin ](https://www.revenue.ie/en/starting-a-business/registering-
for-tax/index.aspx) agus faoi na costais ghnó is féidir leat a éileamh in
aghaidh ioncaim. Is féidir le hoifig áitiúil na Coimisinéirí Ioncaim cabhrú
leat freisin má bhíonn aon cheisteanna agat.

**Fochonraitheoirí:** Más fochonraitheoir féinfhostaithe thú a oibríonn i
dtógáil, foraoiseacht nó próiseáil feola, tá [ eolas mionsonraithe ar fáil
faoi Cháin Chonarthaí Iomchuí ](http://www.revenue.ie/en/tax/rct/index.html)
ar láithreán gréasáin na gCoimisinéirí Ioncaim.

###  Muirear Sóisialta Uilíoch, ÁSPC agus CBL

**MSU:** Caithfidh tú an Muirear Sóisialta Uilíoch (an MSU) a íoc más mó
d’ollioncam ná €13,000 i mbliain.

Gearrtar muirear breise 3% ar aon ioncam féinfhostaithe níos mó ná €100,000.
Ciallaíonn seo go n-íocann daoine féinfhostaithe MSU 11%, ar an iomlán, ar aon
ioncam níos mó ná €100,000. Ní bhaineann an MSU le leas sóisialach ná lena
mhacasamhail d’íocaíochtaí. Íocann tú do MSU le d’íocaíocht réamhchánach.

**ÁSPC:** Íocann daoine féinfhostaithe ÁSPC Aicme S ar a n-ioncam.

####  Cáin Bhreisluacha (CBL)

Caithfidh tú [ clárú do Cháin Bhreisluacha (CBL)
](https://www.revenue.ie/en/vat/vat-registration/index.aspx) más mó, nó más
dóchúil gur mó, do láimhdeachas bliantúil ná €75,000 le haghaidh soláthar
earraí nó €37,500 le haghaidh soláthar seirbhíse. Mar thrádálaí, íocann tú CBL
ar earraí agus seirbhísí a soláthraíodh don ghnólacht agus gearrann tú [ CBL
ar earraí agus seirbhísí
](http://www.revenue.ie/en/tax/vat/guide/general.html) a sholáthair an
gnólacht. Caithfear an difríocht idir an CBL a ghearr tú agus an CBL a
gearradh ort a íoc leis na Coimisinéirí Ioncaim. Má sháraíonn an méid CBL a
d’íoc tú an CBL a ghearr tú, aisíocfaidh na Coimisinéirí Ioncaim an barrachas.
Cinntíonn seo go n-íocann an custaiméir deiridh, seachas an gnólacht, CBL.

Cuireann na Coimisinéirí Ioncaim eolas ar fáil ar [ conas CBL a chur i gcuntas
agus a íoc ](https://www.revenue.ie/en/vat/accounting-for-vat/index.aspx) .

##  Féinmheasúnú

Má tá tú féinfhostaithe, ba cheart duit [ clárú d’fhéinmheasúnú
](https://www.revenue.ie/en/self-assessment-and-self-employment/guide-to-self-
assessment/register-it-self-assessment.aspx) . Is féidir leat eolas breise a
léamh faoin méid a theastaíonn chun féinmheasúnú a dhéanamh.

Caithfidh tú féin (nó gníomhaire) do thuairisceán cáin ioncaim a dhéanamh agus
féinmheasúnú a dhéanamh ar do dhliteanas cánach don bhliain roimhe sin. Is
féidir leat an méid seo a leanas a dhéanamh:

  * D’Fhoirm 11 a thuairisciú trí úsáid a bhaint as Córas ar Líne na gCoimisinéirí Ioncaim (ROS). [ Caithfidh daoine áirithe ríomhthuairisciú a dhéanamh trí ROS a úsáid ](https://www.revenue.ie/en/starting-a-business/registering-for-tax/mandatory-electronic-payment-of-taxes-and-filing-of-tax-returns.aspx) . 
  * [ Foirm 11 pháipéir (pdf) ](https://www.revenue.ie/en/self-assessment-and-self-employment/documents/form11.pdf) a líonadh agus é a sheoladh chuig na Coimisinéirí Ioncaim. 

Má chláraigh tú d’fhéinmheasúnú ó 2015 ar aghaidh, tá ort tuairisciú agus íoc
ar líne.

Cuireann na Coimisinéirí Ioncaim eolas breise agus fístreoracha ar fáil ar [
do thuairisceán cánach a thuairisciú ](https://www.revenue.ie/en/self-
assessment-and-self-employment/filing-your-tax-return/index.aspx) .

Cuireann na Coimisinéirí Ioncaim [ Treoir maidir le Tuairisceáin Chánach Íoc
agus Tuairiscigh ](http://www.revenue.ie/en/tax/it/leaflets/guide-pay-
file.pdf) ar fáil freisin.

Má úsáideann tú ROS le do thuairisceán cánach a dhéanamh ar líne, déanfaidh sé
d’fhéinmheasúnú a ríomh bunaithe ar an eolas a sholáthraíonn tú. Féadfaidh tú
a roghnú chun glacadh leis an ríomh seo nó d’fhéinmheasúnú féin a ionchur.

Má úsáideann tú Foirm 11, áirítear leis mír féinmheasúnaithe nach mór duitse
(nó do ghníomhaire) a líonadh agus a shíniú. Má thuairiscíonn tú an
tuairisceán cánach páipéir go luath, roimh an 31 Lúnasa, líonfaidh na
Coimisinéirí Ioncaim an mhír féinmheasúnaithe thar do cheann.

##  Bearta COVID-19

**Fiachas a thrádstóráil**

D’fhéadfaí roinnt fiachas cánach neamhíoctha mar thoradh ar phaindéim COVID-19
a chur siar nó a thrádstóráil.

Gearrtar ús 0% ar fhiachais a rinneadh a thrádstóráil ar feadh [ thréimhse na
trádstórála ](https://www.revenue.ie/en/starting-a-business/paying-your-
tax/debt-warehousing/warehouse-periods.aspx) . Aontaítear le socrú céimnithe
íocaíochta i ndiaidh go dtagann deireadh leis an tréimhse agus gearrtar ús 3%
ón tráth seo.

Is féidir leat eolas breise a fháil i [ Leabhrán Eolais ar Fhiachas Cánach a
Thrádstóráil (pdf)
](https://www.revenue.ie/en/corporate/communications/documents/debt-
warehousing-reduced-interest-measures.pdf) de chuid na gCoimisinéirí Ioncaim.

**Faoiseamh ó chaillteanas cáin ioncaim do dhaoine féinfhostaithe**

Tugadh faoiseamh sealadach ó cháin ioncaim isteach do dhaoine féinfhostaithe a
ghnóthaigh brabúis in 2019 ach a rinne caillteanas in 2020 mar gheall ar
phaindéim COVID-19.

D’fhéadfadh daoine féinfhostaithe a gcaillteanais 2020 (agus liúntas caipitil
áirithe nár úsáid siad) a chur siar agus a asbhaint óna mbrabúis don bhliain
2019, chun an méid cáin ioncaim a ghearrtar ar na brabúis siúd a laghdú. Is é
an méid uasta is féidir a chur siar €25,000.

Cuireann na Coimisinéirí Ioncaim [ treoir ar fáil maidir le faoiseamh cánach
do dhaoine féinfhostaithe agus conas iarratas a dhéanamh (pdf)
](https://revenue.ie/en/tax-professionals/tdm/income-tax-capital-gains-tax-
corporation-tax/part-12/12-01-03.pdf) .

##  Cá ndéanfaidh mé iarratas?

[ Tá uimhreacha gutháin glaoigh áitiúil agus sonraí teagmhála d’oifigí
réigiúnacha na gCoimisinéirí Ioncaim ar fáil ar an leathanach teagmhála ar
láithreán gréasáin na gCoimisinéirí Ioncaim
](http://www.revenue.ie/en/contact/lo-call.html) .

_**Dáta an Leasaithe Deireanaigh:** 21 Iúil 2023 _

[
](https://facebook.com/sharer/sharer.php?u=https://www.citizensinformation.ie/ga/money-
and-tax/tax/income-tax/taxation-of-self-employed-
people/?utm_source=sharebutton_facebook) [
](https://twitter.com/intent/tweet/?text=An%20ch%C3%A1in%20a%20ghearrtar%20ar%20dhaoine%20f%C3%A9infhostaithe&url=https://www.citizensinformation.ie/ga/money-
and-tax/tax/income-tax/taxation-of-self-employed-
people/?utm_source=sharebutton_twitter) [
](whatsapp://send?text=https://www.citizensinformation.ie/ga/money-and-
tax/tax/income-tax/taxation-of-self-employed-
people/?utm_source=sharebutton_whatsapp) [
](mailto:?subject=An%20ch%C3%A1in%20a%20ghearrtar%20ar%20dhaoine%20f%C3%A9infhostaithe&body=https://www.citizensinformation.ie/ga/money-
and-tax/tax/income-tax/taxation-of-self-employed-
people/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Seicliosta: faisnéis do dhaoine féinfhostaithe_ ](/ga/employment/types-of-employment/self-employment/checklist-entitlements-and-services-for-self-employed-people/)

Mearnaisc le cáipéisí áisiúla faoi fhéinfhostaíocht

  * [ _Féinfhostaíocht agus dífhostaíocht_ ](/ga/social-welfare/unemployed-people/self-employed-and-unemployment/)

An bhfuil do chuid gnó dúnta? An bhfuil tú féinfhostaithe agus is lú obair
agus ioncam agat? Faigh amach dá bhfaighfeá íocaíocht leasa shóisialaigh.

  * [ _Sochar Cuardaitheora Poist (Féinfhostaithe)_ ](/ga/social-welfare/unemployed-people/jobseekers-benefit-self-employed/)

Is scéim nua é Sochar Cuardaitheora Poist (Féinfhostaithe) agus aidhm aige
tacú le daoine a chailleann a bhféinfhostaíocht.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

