English  | **Gaeilge**

**Anseo atá tú:** [ Baile ](/ga/) > [ Leas Sóisialach ](/ga/social-welfare/) >
[ Daoine Dífhostaithe ](/ga/social-welfare/unemployed-people/) > Sochar
Cuardaitheora Poist

#  Sochar Cuardaitheora Poist

  * Cad is Sochar Cuardaitheora Poist ann? 
  * Conas cáiliú chun Sochar Cuardaitheora Poist a fháil 
  * Ranníocaíochtaí árachais shóisialaigh (ÁSPC) 
  * Dícháiliú 
  * Cá fhad a íoctar Sochar Cuardaitheora Poist? 
  * Ráta Sochair Cuardaitheora Poist 
  * Cén uair le hiarratas a dhéanamh ar Shochar Cuardaitheora Poist 
  * Conas iarratas a dhéanamh ar Shochar Cuardaitheora Poist 

##  Cad is Sochar Cuardaitheora Poist ann?

Is íocaíocht sheachtainiúil é Sochar Cuardaitheora Poist ón Roinn Coimirce
Sóisialaí do dhaoine atá as obair agus atá clúdaithe ag árachas sóisialta
(ÁSPC). Mura gcáilíonn tú chun Sochar Cuardaitheora Poist a fháil, d’fhéadfá
cáiliú chun Liúntas Cuardaitheora Poist a fháil.

Tugann Sochar Cuardaitheora Poist (Féinfhostaithe) ioncam do dhaoine
féinfhostaithe nach bhfuil ag gabháil d’fhéinfhostaíocht a thuilleadh.

##  Conas cáiliú chun Sochar Cuardaitheora Poist a fháil

Chun cáiliú le haghaidh Sochar Cuardaitheora Poist (SCP) ní mór duit a bheith
faoi bhun 66 bliain d’aois agus:

  * A bheith dífhostaithe (ní mór duit a bheith dífhostaithe go hiomlán nó dífhostaithe ar a laghad ar feadh 4 lá as 7) 
  * A bheith tar éis cuid mhór de d’fhostaíochta a chailliúint agus mar thoradh air sin, a bheith dífhostaithe ar feadh 4 lá as 7 ar a laghad 
  * A bheith in ann obair a dhéanamh 
  * A bheith ar fáil chun obair lánaimseartha a dhéanamh agus a bheith ag lorg oibre dáiríre 
  * Go leor ranníocaí árachais shóisialaigh (ÁSPC) a bheith agat 

Is féidir tuilleadh a léamh faoi na coinníollacha chun íocaíocht cuardaitheora
poist a fháil agus faoi na seirbhísí fostaíochta a thairgeann an Roinn
Coimirce Sóisialaí do chuardaitheoirí poist.

###  Sochar Cuardaitheora Poist agus obair

Chun Sochar Cuardaitheora Poist a fháil ní mór duit a bheith dífhostaithe, nó
lá amháin fostaíochta ar a laghad a bheith caillte agat agus mar thoradh air
sin, a bheith dífhostaithe ar feadh 4 lá as 7 lá ar a laghad. Féadfaidh tú
leanúint le Sochar Cuardaitheora Poist a fháil mura bhfuil tú in ann ach obair
pháirtaimseartha nó ócáideach a fháil.

Sa chás go bhfuil faighteoir Sochair Cuardaitheora Poist ag obair ar feadh
cuid den tseachtain, beidh a dteidlíocht bunaithe ar sheachtain íocaíochta 5
lá. Ciallaíonn sé seo go n-asbhaintear aon chúigiú de ghnáthráta an tSochair
Cuardaitheora Poist do gach lá a bhfuil duine fostaithe. Má fhaigheann siad
obair pháirtaimseartha ar feadh 2 lá, gheobhaidh siad trí chúigiú den ghnáth-
Shochar Cuardaitheora Poist don tseachtain sin agus má fhaigheann siad obair
pháirtaimseartha ar feadh 3 lá, gheobhaidh siad dhá chúigiú den ghnáthráta
Sochar Cuardaitheora Poist don tseachtain. Ní mór duit a bheith fós
dífhostaithe ar feadh ar a laghad 4 lá as 7 chun Sochar Cuardaitheora Poist a
éileamh.

Tá díolúine ó chuid de na [ rialacha i gcás comhraiceoirí dóiteáin ar coimeád
](https://www.gov.ie/en/publication/e95f88-operational-guidelines-jobseekers-
benefit/#available-for-full-time-
work:~:text=should%20be%20investigated.-,Part%2Dtime%20fire%20fighters,-Retained%20fire%20fighters)
.

Tá tuilleadh eolais ar fáil faoi chúrsaí [ oibre agus Sochar Cuardaitheora
Poist ](https://www.citizensinformation.ie/ga/social-welfare/social-welfare-
payments/social-welfare-payments-and-work/jobseekers-benefit-and-work/) .

Má tá SCP á fháil agat is féidir úsáid a bhaint as an [ Réríomhán um Thairbhe
na Fostaíochta ](https://www.mywelfare.ie/benefitofworkjsestimator) ón Roinn
Coimirce Sóisialaí chun cabhrú leat na hiarmhairtí airgeadais a bhaineann le
dul i mbun oibre lánaimseartha a mheas. Ríomhann an Réríomhán an méid iomlán a
gheofá as obair lánaimseartha a ghlacadh (lena n-áirítear Íocaíocht Teaghlaigh
Oibre má bhaineann) agus cuireann sé é seo i gcomparáid le d’íocaíocht
cuardaitheora poist (Forlíonadh Cíosa san áireamh).

###  Cailliúint fostaíochta

Chun bheith cáilithe chun Sochar Cuardaitheora Poist a fháil, caithfidh go
bhfuil méid mór fostaíochta caillte agat in aon tréimhse 7 lá i ndiaidh a
chéile. Ciallaíonn sé seo go bhfuil ar a laghad lá amháin fostaíochta caillte
agat agus mar thoradh air sin, go bhfuil tú dífhostaithe ar feadh 4 lá ar a
laghad as 7 lá. Ní mór gur laghdaíodh do thuilleamh freisin mar gheall ar an
gcailliúint fostaíochta.

Tá oibrithe ócáideacha agus comhraiceoirí dóiteáin ar coimeád nach bhfuil aon
fhostaíocht eile acu díolmhaithe ón riail seo.

###  Toircheas agus Sochar Cuardaitheora Poist

Tá roinnt eisceachtaí ann maidir leis na rialacha a bhaineann le mná atá ag
iompar clainne thart ar am na breithe. Is féidir tuilleadh a léamh inár
ndoiciméad maidir le toircheas agus íocaíochtaí leasa shóisialaigh.

##  Ranníocaíochtaí árachais shóisialaigh (ÁSPC)

Chun cáiliú le haghaidh Sochair Cuardaitheora Poist, ní mór ranníocaíochtaí
ÁSPC Aicme A, H nó P a íoc. Is é Aicme A an ceann a íocann formhór na
bhfostaithe san earnáil phríobháideach. Is é aicme H a íocann saighdiúirí,
cúltacairí agus altraí sealadacha airm nach gcáilíonn do Shochar Cuardaitheora
Poist go dtí go mbíonn an t-arm fágtha acu. Chun cáiliú, is gá go bhfuil:

  * Ar a laghad 104 seachtain de ranníocaíochtaí ÁSPC Aicme A, H nó P íoctha nó ar a laghad 156 ranníocaíocht ÁSPC Aicme S ó thosaigh tú ag obair ar dtús 

**Agus**

  * 39 seachtain de ÁSPC Aicme A, H nó P íoctha nó curtha chun sochair sa bhliain chánach ábhartha (ní mór íosmhéid 13 seachtaine a bheith ina ranníocaíochtaí íoctha*) 

**Nó**

  * 26 seachtain de ÁSPC Aicme A, H nó P íoctha sa bhliain chánach ábhartha agus 26 seachtaine d’ÁSPC íoctha sa bhliain chánach díreach roimh an mbliain chánach ábhartha. 

*Mura bhfuil 13 ranníocaíocht íoctha agat sa bhliain chánach ábhartha, ní mór duit 13 ranníocaíocht a bheith íoctha agat in aon cheann de na blianta seo a leanas: 

  * An 2 bhliain chánach roimh an mbliain chánach ábhartha 
  * An bhliain chánach iomlán dheireanach 
  * An bhliain chánach reatha. 

Is í an bhliain chánach ábhartha an dara bliain chánach iomlán is deireanaí
sular bhain tú 66 bliain d’aois amach. Mar shampla, i gcás éileamh atá á
dhéanamh in 2024, is é 2022 an bhliain chánach ábhartha.

####  Ranníocaíochtaí ÁSPC

Tá roinnt cúinsí ann inar féidir ranníocaíochtaí creidiúnaithe a dhámhachtain
ort. Mar shampla, tugtar creidiúintí réamhiontrála nuair a thosaíonn tú ar
fhostaíocht den chéad uair i do shaol oibre. Ní féidir cáiliú le haghaidh
Sochair Cuardaitheora Poist, áfach, ach amháin nuair a bhíonn 104
ranníocaíocht Aicme A, H nó P nó ar a laghad 156 ranníocaíocht Aicme S íoctha
agat. Déantar creidiúintí a dhámhachtain freisin agus tú ag fáil íocaíochtaí
leasa shóisialaigh áirithe, lena n-áirítear Sochar Cuardaitheora Poist (ar
choinníoll go bhfuil sé ar feadh 6 lá), Sochar Breoiteachta agus, i gcásanna
áirithe, Liúntas Cuardaitheora Poist.

Cuirfear ranníocaíochtaí a d’íoc tú i mballstáit eile den AE/LEE le do
ranníocaíochtaí Éireannacha. Má tá iarratas á dhéanamh agat ar Shochar
Cuardaitheora Poist agus má theastaíonn na ranníocaíochtaí a íocadh i
mballstát eile de chuid an AE/LEE uait chun cabhrú leat cáiliú, caithfidh gur
íocadh do ranníocaíocht dheireanach in Éirinn. Tá tuilleadh eolais ar fáil
anseo faoi ranníocaíochtaí árachais shóisialaigh ó thar lear a chur le chéile.

Faoin [ Acht Leasa Shóisialaigh (Comhdhlúthú) 2005
](http://www.irishstatutebook.ie/eli/2005/act/26/enacted/en/html) tá dualgas
ar fhostóirí gach fostaí a chlárú le haghaidh ÁSPC. Tá tuilleadh eolais ar
fáil anseo inár ndoiciméad maidir le dualgas an fhostóra árachas sóisialta a
íoc.

##  Dícháiliú

D’fhéadfaí tú a dhícháiliú ó Shochar Cuardaitheora Poist a fháil ar feadh 9
seachtaine sna cásanna seo a leanas:

  * Má d’fhág tú obair go deonach agus gan cúis réasúnta 
  * Má chaill tú do phost trí mhí-iompar 
  * Má dhiúltaigh tú do thairiscint fostaíochta eile nó oiliúint oiriúnach - más rud é go raibh tú ar ráta pionóis de Shochar Cuardaitheora Poist ar feadh 21 lá ar a laghad 
  * Má tá tú faoi bhun 55 bliain d'aois agus ag fáil íocaíochta iomarcaíochta de bhreis ar €50,000. Braithfidh fad cruinn do dhícháilithe (suas le 9 seachtaine) ar mhéid na híocaíochta iomarcaíochta a fuair tú. 

###  Iomarcaíocht

Má tá tú faoi bhun 55 bliain d'aois agus má fhaigheann tú íocaíocht
iomarcaíochta atá níos mó ná €50,000, tá tú dícháilithe ó Shochar
Cuardaitheora Poist a éileamh ar feadh tréimhse áirithe ama. Léiríonn an tábla
thíos cé chomh fada agus is féidir le duine a bheith dícháilithe. Déantar aon
tréimhse dhícháilithe a dhealú ó do theidlíocht iomlán ar Shochar
Cuardaitheora Poist. Mar sin, má tá tú dícháilithe ar feadh 3 seachtaine (is é
sin íocaíocht 18 lá) tosaíonn d’éileamh ar Shochar Cuardaitheora Poist ar an
19ú lá.

**Méid na híocaíochta iomarcaíochta** |  **Tréimhse an dícháilithe**  
---|---  
€50,000.01 - €55,000  |  1 seachtain   
€55,000.01 - €60,000  |  2 seachtain   
€60,000.01 - €65,000  |  3 seachtain   
€65,000.01 - €70,000  |  4 seachtain   
€70,000.01 - €75,000  |  5 seachtain   
€75,000.01 - €80,000  |  6 seachtain   
€80,000.01 - €85,000  |  7 seachtain   
€85,000.01 - €90,000  |  8 seachtain   
€90,000.01 and over  |  9 seachtain   
  
##  Cá fhad a íoctar Sochar Cuardaitheora Poist?

Íoctar Sochar Cuardaitheora Poist ar feadh 9 mí (234 lá) do dhaoine a bhfuil
260 ranníocaíocht íoctha ÁSPC Aicme A, H nó P nó níos mó acu. Íoctar é ar
feadh 6 mhí (156 lá) do dhaoine a bhfuil níos lú ná 260 ranníocaíocht íoctha
ÁSPC Aicme A, H nó P acu.

Tá roinnt forálacha speisialta ann do chuardaitheoirí poist níos sine.

**I gcás éilitheoirí nua SCP ón 4 Aibreán 2013 i leith** **Líon na ranníocaíochtaí** |  **Fad uasta an éilimh ar SCP**  
---|---  
260 nó níos mó  |  234 lá (9 mhí)   
Níos lú ná 260  |  156 lá (6 mhí)   
  
###  Athcháiliú chun Sochar Cuardaitheora Poist a fháil

Is féidir cáiliú le haghaidh Sochair Cuardaitheora Poist an athuair sna
cásanna seo a leanas:

  * D’úsáid tú do theidlíocht iomlán ar Shochar Cuardaitheora Poist (9 mí nó 6 mhí) 

agus

  * Tá 13 ranníocaíocht ÁSPC íoctha le haghaidh 13 seachtaine ar a laghad (ní féidir na ranníocaíochtaí seo a áireamh ach amháin tar éis duit 156 lá (6 mhí) de Shochar Cuardaitheora Poist a éileamh) 

Má tá tú ag obair agus ag éileamh Sochair Cuardaitheora Poist (oibrithe gearr-
ama córasacha agus oibrithe páirtaimseartha), áfach, ní féidir leanúint ar
aghaidh le d’éileamh ar Shochar Cuardaitheora Poist nuair a bheidh sé go léir
úsáidte toisc go gcaithfidh go bhfuil tú tar éis méid mór fostaíochta a
chailliúint chun athcháiliú chun Sochar Cuardaitheora Poist a fháil (ach
amháin gur oibrí ócáideach tú).

Má chaill tú do phost, beidh tú tar éis méid mór fostaíochta a chailliúint.
Más oibrí páirtaimseartha nó córasach gearr-ama tú, breathnóidh an Roinn
Coimirce Sóisialaí ar do phatrún fostaíochta le 13 seachtaine anuas nó le
tréimhse ionadaíoch eile le fáil amach an bhfuil tú tar éis méid mór
fostaíochta a chailliúint.

Mar shampla, má tá Sochar Cuardaitheora Poist á fháil agat agus má tá tú ag
obair 3 lá in aghaidh na seachtaine mar oibrí gearr-ama córasach nó mar oibrí
páirtaimseartha, agus mura bhfuil athrú tagtha ar do phatrún fostaíochta le
linn d’éilimh ar Shochar Cuardaitheora Poist, ní bheidh aon chaillteanas
suntasach i gceist ó thaobh fostaíochta de agus ní cháileoidh tú arís le
haghaidh Sochair Cuardaitheora Poist nuair a bheidh d’éileamh go léir úsáidte.
Mar sin féin, má thagann deireadh le d’éileamh ar Shochar Cuardaitheora Poist
agus má laghdaítear do sheachtain oibre 3 lá go seachtain 2 lá ansin, beidh
caillteanas suntasach fostaíochta i gceist agus féadfaidh tú a bheith cáilithe
arís le haghaidh Sochar Cuardaitheora Poist.

###  Éilimh a nascadh

Má éilíonn tú Sochar Cuardaitheora Poist ar feadh tréimhse, deireadh a chur le
d’éileamh ansin agus Sochar Cuardaitheora Poist a éileamh arís laistigh de 26
seachtain, seans go ndéanfar d’éileamh a nascadh leis an gcéad éileamh a rinne
tú. Ciallaíonn sé seo nach gcaitear le d’éileamh mar éileamh nua agus:

  * Ní gá duit fanacht ar feadh 3 lá roimh d’íocaíocht a fháil 
  * Leantar ar aghaidh le líon carnach na laethanta ón éileamh roimhe seo (mar sin, mar shampla, má d’úsáid tú 100 lá de do theidlíocht iomlán ar Shochar Cuardaitheora Poist (234 lá) tá 134 lá fágtha agat ar d’éileamh) 
  * Is é an ráta Sochair Cuardaitheora Poist is iníoctha ná an ráta céanna agus a bhí ar an éileamh roimhe seo, ach amháin má tá méadú nó athrú tagtha ar chúinsí airgeadais an teaghlaigh (leanbh cleithiúnaí nua mar shampla). 

Mura nascann d’éileamh ar Shochar Cuardaitheora Poist le héileamh roimhe seo,
caitear leis mar éileamh nua. Caithfidh tú fanacht 3 lá roimh íocaíocht a
fháil agus tosaíonn iomlán carnach do laethanta ón gcéad lá íocaíochta.

Is féidir tuilleadh a léamh faoi [ éilimh a nascadh
](https://www.gov.ie/en/publication/e95f88-operational-guidelines-jobseekers-
benefit/#waiting-days-and-claim-linking) , lena n-áirítear faisnéis maidir le
nascadh le scéim eile (amhail Sochar Breoiteachta) agus nascadh le héileamh
roimhe sin ar Shochar Cuardaitheora Poist trí scéim eile nó trí thréimhse a
caitheadh ar oiliúint nó ar scéim fostaíochta.

###  Fostaíocht nó oiliúint ghearrthéarmach

Feidhmíonn an Roinn Coimirce Sóisialaí córas mear do dhaoine a chuireann
deireadh lena Sochar Cuardaitheora Poist chun dul i mbun oibre ar feadh
tréimhse ghearr (suas le 12 seachtain) nó chun dul ar ghearrchúrsa oiliúna
(suas le 12 seachtain). Cinntíonn sé seo go gcuirtear d’íocaíocht i bhfeidhm
arís gan mhoill. Tá sé tábhachtach go gcuireann tú in iúl do d’Ionad Intreo nó
d’Oifig Bhrainse Leasa Shóisialaigh áitiúil roimh ré go bhfuil tú ag dul i
mbun oibre nó oiliúna. Is féidir d’ Fhorlíonadh Cíosa a chur ar fionraí ar
feadh suas le 12 sheachtain freisin.

##  Ráta Sochair Cuardaitheora Poist

Ba cheart iarratas a dhéanamh ar Shochar Cuardaitheora Poist an chéad lá a
thagann tú chun bheith dífhostaithe. Tá sé tábhachtach iarratas a dhéanamh ar
an gcéad lá a thagann tú chun bheith dífhostaithe mar ní bhfaighidh tú
íocaíocht as an gcéad 3 lá de d’éileamh.

**Ráta seachtainiúil Sochair Cuardaitheora Poist 2024**

**Meántuilleamh seachtainiúil** |  **Uasráta pearsanta** |  **Méadú do chleithiúnaí fásta** |  **Méadú do leanbh cleithiúnach**  
---|---|---|---  
Níos lú ná €150  |  €104.10  |  €99.70  |  Leanbh faoi 12 blian d'aois  €46 (ráta iomlán) ,€23 (leath-ráta)  Leanbh 12 bliana d'aois agus níos sine  €54 (ráta iomlán), €27 (leath-ráta)   
€150-€219.99  |  €149.60   
€220-299.99  |  €181.70   
€300 nó níos mó  |  €232  |  €154   
  
Faigheann tú ráta pearsanta agus b’fhéidir go bhfaighidh tú méadú i leith
cleithiúnaí aosaigh agus leanbh cleithiúnach (féach thíos). Ní chuireann do
mheántuilleamh seachtainiúil isteach ar an méid a fhaigheann tú do leanbh
cleithiúnaí.

####  **Meántuilleamh seachtainiúil**

Tá rátaí Sochar Cuardaitheora Poist céimnithe de réir do thuillimh sa bhliain
chánach ábhartha. Is ionann do mheántuilleamh seachtainiúil agus
d’olltuilleamh bliantúil ó fhostaíocht roinnte ar líon na ranníocaíochtaí
íoctha Aicme A, H nó P sa bhliain chánach ábhartha.

Is í an bhliain chánach ábhartha ná 2 bhliain roimh bhliain d’éilimh. Mar
shampla, má dhéantar éileamh ar Shochar Cuardaitheora Poist in 2024, is í 2022
an bhliain chánach ábhartha. Mura gcáilíonn tú ach d’íocaíocht laghdaithe
Sochair Cuardaitheora Poist, d’fhéadfadh go mbeadh sé níos fearr duit éileamh
a dhéanamh ar Liúntas Cuardaitheora Poist in ionad Sochair Cuardaitheora
Poist.

Mura raibh aon tuilleamh ón obair agat ach má fuair tú PUP in 2021,
comhlíonfaidh tú an meánriachtanas tuillimh sheachtainiúil agus gheobhaidh tú
an t-uasráta den Sochar Cuardaitheora Poist. Mar sin féin, má bhí tuilleamh
agat ón obair in 2021, ríomhfar do mheántuilleamh seachtainiúil trí
d'olltuilleamh bliantúil a roinnt ar líon na ranníocaíochtaí íoctha.

####  Rátaí pionóis

Is féidir d’íocaíocht a laghdú mura bhfreastalaíonn tú ar chruinnithe arna
n-iarraidh ag an Roinn Coimirce Roinn nó mura nglacann tú páirt i scéim
tacaíochta fostaíochta, taithí oibre nó oiliúint iomchuí. Is féidir tuilleadh
eolais a fháil inár ndoiciméad smachtbhannaí mura gcloítear le coinníollacha
d’íocaíochta cuardaitheora poist.

###  Éileamh ar Shochar Cuardaitheora Poist a dhéanamh i leith cleithiúnaithe

Má tá do chéile, do pháirtnéir sibhialta nó do chomhchónaitheoir i
gcleithiúnas ort nó má tá sé ar ioncam íseal, d’fhéadfá méadú ar d’íocaíocht a
éileamh ar a s(h)on. Tugtar Méadú i leith Aosach Cáilithe ar an méadú seo. Má
tá do chleithiúnaí aosaigh ag tuilleamh €100 nó níos lú, gheobhaidh tú uasráta
an mhéadaithe ina leith. Má tá sé nó sí ag tuilleamh idir €100 agus €310
gheobhaidh tú ráta laghdaithe den mhéadú. Má tá d’aosach cleithiúnach ag
tuilleamh sa bhreis ar €310, ní bhfaighidh tú Méadú i leith Aosach Cáilithe.

Is féidir féachaint anseo ar ár ndoiciméid maidir le héileamh a dhéanamh i
leith cleithiúnaí aosaigh agus Sochar Cuardaitheora Poist agus obair. Má tá
leanaí cleithiúnacha agat, b'fhéidir go mbeidh tú in ann méadú ar d'íocaíocht
a éileamh ar a son.

###  Íocaíocht a fháil

Féadfaidh tú d’íocaíocht Sochair Cuardaitheora Poist a bhailiú ón [ Oifig an
Phoist ](https://www.anpost.com/Store-Locator) is gaire duit.

Caithfidh tú aitheantas fótagrafach a thaispeáint chun d’íocaíocht a bhailiú.
Meastar na cineálacha aitheantais fhótagrafaigh seo a leanas mar aitheantas
fótagrafach bailí:

  * Cárta Seirbhísí Poiblí 
  * Ceadúnas tiomána 
  * Pas 
  * Cead Cónaithe in Éirinn nó cárta GNIB 

Féadfaidh baill foirne atá ag obair in oifig an phoist iarraidh ort
d’aitheantais fótaghrafach a fheiceáil sula dtabharfar tú d’íocaíocht duit.

###  Cáin ar Shochar Cuardaitheora Poist

Tá Sochar Cuardaitheora Poist inchurtha faoi cháin. Má tá Sochar Cuardaitheora
Poist á fháil agat toisc go bhfuil do ghnáthsheachtain oibre laghdaithe go
sealadach (obair ghearr-ama chórasach) áfach, ní ghearrtar cáin ar do Shochar
Cuardaitheora Poist. Má tá tú ag obair go páirtaimseartha agus ag fáil Sochair
Cuardaitheora Poist do na laethanta nach bhfuil tú fostaithe, beidh do Shochar
Cuardaitheora Poist inchurtha faoi cháin. [ Tá tuilleadh eolais ar fáil anseo
faoi chánachas ar Shochar Cuardaitheora Poist agus faoi chánachas SCP ar
oibrithe córasacha gearr-ama. ](https://www.revenue.ie/en/jobs-and-
pensions/periods-of-unemployment/taxation-jobseekers-benefit-self-
employed.aspx)

###  Sochair bhreise

Má tá Sochar Cuardaitheora Poist á fháil agat, seans go bhfuil tú i dteideal
na nithe seo a leanas:

  * Forlíonadh Cíosa - íocaíocht faoin Scéim Liúntais Leasa Fhorlíontaigh. 
  * Liúntas Éadaí agus Coisbhirt chun Filleadh ar Scoil - liúntas chun cuidiú le costas éide agus bróga coisbhirt do leanaí atá ag freastal ar scoil 
  * Cárta leighis - má tá d’ioncam faoi leibhéal áirithe, d’fhéadfá cárta leighis a fháil. 

Ní cháilíonn tú chun an Pacáiste Sochair Teaghlaigh nó Saorthaisteal a fháil
le Liúntas Cuardaitheora Poist.  

##  Cén uair le hiarratas a dhéanamh ar Shochar Cuardaitheora Poist

Ba cheart iarratas a dhéanamh ar Shochar Cuardaitheora Poist an chéad lá a
thagann tú chun bheith dífhostaithe. Ní íoctar Sochar Cuardaitheora Poist ar
feadh na chéad 3 lá a bhfuil tú dífhostaithe (is ionann na chéad 3 lá agus 3
lá ar bith i dtréimhse 7 lá as a chéile, i.e. ní gá gur 3 lá as a chéile iad).

Má tá tú dífhostaithe don dara uair laistigh de 26 seachtain ó d’íocaíocht
Sochar Cuardaitheora Poist deiridh, ní dhéileálfar le d’iarratas ar Shochar
Cuardaitheora Poist mar éileamh nua agus ní gá 3 lá neamhíoctha eile a bheith
agat. Féach ‘Éilimh a nascadh’ thuas.

Tá tuilleadh eolais ar fáil inár ndoiciméad faoi shíniú ar an mBeochlár den
chéad uair.

Má cheapann tú gur diúltaíodh Sochar Cuardaitheora Poist duit go héagórach, is
féidir achomharc a dhéanamh ar an gcinneadh.

##  Conas iarratas a dhéanamh ar Shochar Cuardaitheora Poist

####  **Iarratais ar líne**

Is féidir iarratas a dhéanamh ar líne ar Shochar Cuardaitheora Poist ar
mywelfare.ie. Tar éis duit logáil isteach, lorgófar roinnt faisnéise pearsanta
agus airgeadais, chomh maith le sonraí maidir le do stair fostaíochta, oiliúna
agus oideachais. Iarrfar ort freisin na doiciméid tacaíochta atá ag teastáil a
uaslódáil nó a chur isteach tríd an bpost.

Ní mór [ cuntas MyGovID ](https://www.mygovid.ie/en-IE/GettingStarted) a
bheith agat chun iarratas ar líne a dhéanamh.

Faigh tuilleadh eolais faoi iarratas a dhéanamh ar líne chun íocaíochtaí agus
seirbhísí leasa shóisialaigh a fháil.

####  **Iarratais ar pháipéar**

Más é seo an chéad uair duit iarratas a dhéanamh, ní mór an fhoirm UP 1 a
chomhlánú. Is féidir foirm iarratais ar Shochar Cuardaitheora Poist a fháil i
d’ionad Intreo nó Oifig Bhrainse Leasa Shóisialaigh áitiúil.

Má tá éileamh á dhéanamh agat an athuair (níos lú ná 6 mhí ó d’éileamh
deiridh), ba cheart an fhoirm [ fUP6 (pdf)
](https://assets.gov.ie/37365/2de1c35ba1ab498f819ee65731aa4086.pdf) a
chomhlánú. Tá foirmeacha iarratais ar fáil freisin ó [ d’Ionad Intreo áitiúil
nó d’Oifig Bhrainse Leasa Shóisialaigh.
](https://www.gov.ie/en/directory/category/e1f4b5-intreo-offices/)

Beidh doiciméid áirithe ag teastáil chun iarratas á dhéanamh ar Shochar
Cuardaitheora Poist: Mura bhfuil na doiciméid seo agat, ba cheart duit
iarratas a dhéanamh ar aon nós agus iad a chur ar fáil ar ball. Is fiú
cuimhneamh má bhíonn moill i gceist iarratas a dhéanamh ar Shochar
Cuardaitheora Poist, go bhfuil seans ann go gcaillfidh tú do theidlíochtaí
iomlána.

Féadfaidh tú cabhair a fháil maidir le d’fhoirm iarratais a chomhlánú ag
d’Ionad Intreo, d’Oifig Bhrainse Leasa Shóisialaigh nó Ionad Faisnéise do
Shaoránaigh.

_**Dáta an Leasaithe Deireanaigh:** 9 Eanáir 2024 _

[
](https://facebook.com/sharer/sharer.php?u=https://www.citizensinformation.ie/ga/social-
welfare/unemployed-people/jobseekers-benefit/?utm_source=sharebutton_facebook)
[
](https://twitter.com/intent/tweet/?text=Sochar%20Cuardaitheora%20Poist&url=https://www.citizensinformation.ie/ga/social-
welfare/unemployed-people/jobseekers-benefit/?utm_source=sharebutton_twitter)
[ ](whatsapp://send?text=https://www.citizensinformation.ie/ga/social-
welfare/unemployed-people/jobseekers-benefit/?utm_source=sharebutton_whatsapp)
[
](mailto:?subject=Sochar%20Cuardaitheora%20Poist&body=https://www.citizensinformation.ie/ga/social-
welfare/unemployed-people/jobseekers-benefit/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Sochair do dhaoine atá tinn nó atá faoi mhíchumas_ ](/ga/social-welfare/disability-and-illness/benefits-to-people-who-are-sick-or-have-a-disability/)

Soláthraíonn an doiciméad seo forbhreathnú ar na sochair atá ar fáil do
dhaoine atá tinn nó atá faoi mhícumas.

  * [ _Obair agus Sochar Cuardaitheora Poist_ ](/ga/social-welfare/social-welfare-payments-and-work/jobseekers-benefit-and-work/)

Tá cúinsí ann inar féidir leat a bheith ag obair agus Sochar Cuardaitheora
Poist a fháil. Déanann sé cur síos ar an mbealach is féidir le d'ioncam ó
obair agus ioncam fostaíochta do chéile/pháirtí tionchar a bheith acu ar do
ráta Sochair Cuardaitheora Poist.

  * [ _Daoine scothaosta agus íocaíochtaí cuardaitheora poist_ ](/ga/social-welfare/unemployed-people/older-jobseekers/)

Forbhreathnú ar na forálacha speisialta a bhaineann le cuardaitheoirí poist
scothaosta.

  * [ _Blianta sochair agus ranníocaíochta ar mhaithe le híocaíochtaí leasa shóisialaigh_ ](/ga/social-welfare/irish-social-welfare-system/social-insurance-prsi/benefit-and-contribution-years-for-social-welfare/)

Chun cáiliú i gcomhair na coda is mó d'íocaíochtaí árachais shóisialta in
Éirinn, caithfidh tú, ar an gcéad dul síos, oiread áirithe ranníocaíochtaí
ÁSPC a bheith déanta acu ón am ar thosaigh tú ag obair. Faigh amach cé acu
bliain a bheith áirithe mar bhlianta sochair agus ranníocaíochta ar mhaithe le
leas sóisialach.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

