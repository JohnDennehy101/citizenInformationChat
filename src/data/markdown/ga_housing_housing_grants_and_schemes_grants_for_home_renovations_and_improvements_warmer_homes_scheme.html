English  | **Gaeilge**

**Anseo atá tú:** [ Baile ](/ga/) > [ Tithíocht ](/ga/housing/) > [ Deontais
agus scéimeanna tithíochta ](/ga/housing/housing-grants-and-schemes/) > [
Deontais chun tithe a athchóiriú agus a fheabhsú ](/ga/housing/housing-grants-
and-schemes/grants-for-home-renovations-and-improvements/) > Uasghráduithe
fuinnimh in aisce (Scéim Tithe Níos Teo)

#  Uasghráduithe fuinnimh in aisce (Scéim Tithe Níos Teo)

  * Réamhrá 
  * Cén uasghráduithe fuinnimh atá arfáil? 
  * An gcáilím don scéim? 
  * Conas a oibríonn an scéim? 
  * Cé mhéid a chosnóidh sé? 
  * Cá háit a ndéanfaidh méiarratas 

##  Réamhrá

Soláthraíonn Údarás Fuinnimh Inmharthana na hÉireann (SEAI) uasghrádú fuinnimh
tí saor in aisce d’úinéirí tí a fhaigheann íocaíochtaí leasa shóisialaigh
áirithe. Cuidíonn an obair uasghrádaithe seo chun éifeachtúlacht fuinnimh agus
teas do thí a fheabhsú, agus tugtar an Scéim um Thithe Níos Teo orthu freisin.

Tugann an scéim tús áite do na tithe is sine agus is lú éifeachtúlachta ó
thaobh fuinnimh de. Is féidir iarratas a dhéanamh an athuair ar obair
uasghrádaithe saor in aisce má tá obair déanta agat cheana féin faoin scéim,
sa chás go gcuirfeadh tuilleadh oibre uasghrádaithe leis an teach. Chun teacht
ar an scéim arís, ní mór duit fós na critéir cháilitheacha a chomhlíonadh.

Mura gcáilíonn tú don obair uasghrádaithe saor in aisce, cuireann an SEAI
deontais eile ar fáil chun cabhrú leis an gcostas a bhaineann le huasghrádú a
dhéanamh ar éifeachtúlacht fuinnimh do thí. Cuireann an Scéim Náisiúnta um
Fhuinneamh Baile a Uasghrádú deontais ar fáil chun do theach a ardú go rátáil
éifeachtúlachta fuinnimh B2 nó níos airde, agus leas á bhaint as cuideachta
phríobháideach chun an obair a bhainistiú. Nó, is féidir deontais aonair um
uasghrádú fuinnimh a fháil, mura dteastaíonn uait ach obair uasghrádaithe
áirithe a dhéanamh, agus b'fhearr leat an próiseas a bhainistiú tú féin.

##  Cén uasghráduithe fuinnimh atá arfáil?

Cumhdaítear na huasghráduithe fuinnimh seo a leanas sa scéim:

  * An t-áiléar a insliú 
  * Ballaí a insliú - insliú cuasbhallaí, ballaí inmheánacha agus ballaí seachtraí 
  * D’áit chónaithe a dhéanamh díonmhar ar shéideáin 
  * Seaicéid fálaithe 
  * Soilsiú atá tíosach ar fhuinneamh 
  * Comhairle faoi fhuinneamh 

Cumhdaítear córais téimh lárnaigh nua agus fuinneoga ionaid faoin scéim
freisin, amanna. Ní athsholáthrófar d’fhuinneoga ach má bhíonn do bhallaí á
n-insliú ag an tráth céanna agus más fuinneoga aonghloinithe iad na fuinneoga
atá ann cheana. Déanann an SEAI cinneadh an dteastaíonn nó nach dteastaíonn
fuinneoga ionaid ar bhonn cás ar chás.

##  An gcáilím don scéim?

Chun cáiliú don scéim seo, caithfidh tú na critéir seo a shásamh:

  * Caithfidh do theach féin a bheith agat agus caithfidh go bhfuil tú ag cónaí ann. 
  * Caithfidh gur tógadh agus gur áitíodh do theach roimh 2006 
  * Caithfidh nach ndearnadh obair ar an teach cheana féin faoin scéim (is féidir na critéir seo a athbhreithniú amach anseo) 
  * Caithfidh go bhfuil ceann de na híocaíochtaí leasa shóisialaigh seo a leanas á fháil agat: 
  * Liúntas Breosla mar chuid den Scéim Breosla Náisiúnta 
  * Íocaíocht Teaghlaigh Oibre 
  * Liúntas Cuardaitheora Poist a bheith á fháil agat ar feadh breis agus 6 mhí agus má bhíonn leanbh agat atá níos óige ná 7 mbliana d’aois 
  * Liúntas Cúraim Baile 
  * Íocaíocht Teaghlaigh Aontuismitheora 
  * Liúntas Cúramóra agus caithfidh go gcónaíonn tú leis an duine a dtugann tú cúram dóibh 

**Nóta:** Mura bhfuil Rátáil Fuinnimh Foirgnimh (RFF) agat do do theach,
déanfaidh an SEAI RFF saor in aisce lena chinntiú go gcomhlíonann do theach na
critéir cháilitheacha chun RFF C nó níos ísle a bheith agat.

##  Conas a oibríonn an scéim?

Tá 4 chéim sa scéim seo:

1.Déanann tú iarratas ar an scéim, agus cinntíonn tú go sásaíonn tú na critéir
cháilitheacha thuas

2.Déanann suirbhéir an SEAI seiceáil ar do theach lena chinntiú go bhfuil sé
oiriúnach do na hoibreacha

3.Déanann conraitheoir a cheapann an SEAI na hoibreacha

4.Déanann an SEAI measúnú ar na hoibreacha a rinneadh

###  Conas iarratas a dhéanamh

Má shásaíonn tú na critéir cháilitheacha, ba cheart duit an fhoirm iarratais a
líonadh. Is féidir leat é a íoslódáil ó láithreán gréasáin an SEAI nó
teagmháil a dhéanamh leo lena iarraidh go seoltar sa phost chugat é.

Beidh ort fianaise a sholáthar go gcáilíonn tú don scéim. Má cháilíonn tú don
scéim toisc go bhfuil Liúntas do Chúramóirí á fháil agat, ní mór duit [ Foirm
Dhearbhaithe an Liúntais do Chúramóirí (pdf)
](https://www.seai.ie/grants/home-energy-grants/fully-funded-upgrades-for-
eligible-homes/Carers-Allowance-Confirmation-Form.pdf) a chomhlánú. Má tá
ceann de na híocaíochtaí cáilitheacha eile á bhfáil agat, beidh ar an Roinn
Coimirce Sóisialaí an chuid ábhartha den fhoirm iarratais a chomhlánú.
Teastaíonn sonraí iomlána faoin eolas ar an bhfoirm iarratais. Is féidir leat
an fhoirm líonta agus na cáipéisí tacaíochta riachtanacha a sheoladh ar
ríomhphost nó sa phost chuig an SEAI.

Is féidir eolas a fháil faoin scéim, chomh maith le treoirlínte chun an fhoirm
iarratais a chomhlánú i [ dTreoirlínte um Scéim agus Iarratas SEAI (pdf)
](https://www.seai.ie/grants/home-energy-grants/fully-funded-upgrades-for-
eligible-homes/SCHEME-GUIDELINES.pdf) .

Is gnách go nglacann an próiseas ó iarratas a dhéanamh go dtí go
gcríochnaítear na hoibreacha idir 18 agus 24 mí, ach d’fhéadfadh seo a bheith
éagsúil.

###  An bhfuil mo theach oiriúnach?

Déanfaidh an SEAI athbhreithniú ar d’iarratas agus má tá tú incháilithe don
scéim, déanfaidh siad measúnú ar cibé acu an bhfuil nó nach bhfuil do theach
oiriúnach don obair. Socróidh suirbhéir a ghníomhaíonn don SEAI cuairt a
thabhairt ar do theach chun seo a dhéanamh. Déanfaidh siad suirbhé ar do
theach, ina ndéanfar an méid seo a leanas:

  * Siúl timpeall taobh istigh agus taobh amuigh de do theach, an t-áiléar san áireamh 
  * Measúnú a dhéanamh ar oiriúnacht fhoriomlán do thí d’uasghráduithe éifeachtúlachta fuinnimh 
  * Eolas a thomhas, a chur i dtaifead agus grianghraf a ghlacadh d’eolas faoi do theach 
  * A dtorthaí a phlé leat agus aon cheisteanna a d’fhéadfadh bheith agat a fhreagairt 

###  An obair a dhéanamh

Má cháilítear thú don scéim agus má tá do theach oiriúnach, ceapfaidh an SEAI
conraitheoir chun an obair a dhéanamh ar do theach.

Tabharfaidh an conraitheoir cuairt ar do theach chun measúnú a dhéanamh ar na
hoibreacha a theastaíonn. Míneoidh siad ansin a gcuid moltaí duit, agus
déanfaidh siad comhaontú ar sceideal don obair. Ba cheart go mbeadh conradh
scríofa agat leis an gconraitheoir, ina luaitear go soiléir an obair ar
chomhaontaigh tú leis.

###  Tar éis go ndearnadh an obair

Nuair a bhíonn an obair críochnaithe, tabharfaidh an conraitheoir cáipéisíocht
duit faoin obair, aon bharántais san áireamh. Is tábhachtach iad seo a
choimeád sábháilte, mar gheall go bhféadfaidís a bheith ag teastáil uait amach
anseo.

Tugtar faoi Rátáil Fuinnimh Foirgnimh (BER) ar gach teach tar éis go ndearnadh
na hoibreacha chun measúnú a dhéanamh ar fheidhmíocht fuinnimh an fhoirgnimh.
Seolfar deimhniú BER agus tuairisc chomhairleach chuig an úinéir tí agus
foilseofar é freisin ar chlár BER náisiúnta an SEAI.

Déanfar cigireacht ar roinnt tithe lena chinntiú go sásaíonn na hoibreacha na
caighdeáin riachtanacha.

##  Cé mhéid a chosnóidh sé?

Ní ghearrfar aon chostas ort as obair a rinneadh faoin Scéim Fuinneamh Níos
Fearr, Tithe Níos Teo.

##  Cá háit a ndéanfaidh méiarratas

###  Scéim um 'Fuinneamh Níos Fearr, Tithe Níos Teo’

Údarás Fuinneamh Inmharthana Éireann

Bosca P.O. 119  
Cathair Saidhbhín  
Ciarraí  
Éire

**Lóghlao:** 01808 2100

**Láithreán Gréasáin:** [ http://www.seai.ie/ ](http://www.seai.ie/)

**R-phost:** [ warmerhomes@seai.ie ](mailto:warmerhomes@seai.ie)

_**Dáta an Leasaithe Deireanaigh:** 10 Iúil 2023 _

[
](https://facebook.com/sharer/sharer.php?u=https://www.citizensinformation.ie/ga/housing/housing-
grants-and-schemes/grants-for-home-renovations-and-improvements/warmer-homes-
scheme/?utm_source=sharebutton_facebook) [
](https://twitter.com/intent/tweet/?text=Uasghr%C3%A1duithe%20fuinnimh%20in%20aisce%20%28Sc%C3%A9im%20Tithe%20N%C3%ADos%20Teo%29&url=https://www.citizensinformation.ie/ga/housing/housing-
grants-and-schemes/grants-for-home-renovations-and-improvements/warmer-homes-
scheme/?utm_source=sharebutton_twitter) [
](whatsapp://send?text=https://www.citizensinformation.ie/ga/housing/housing-
grants-and-schemes/grants-for-home-renovations-and-improvements/warmer-homes-
scheme/?utm_source=sharebutton_whatsapp) [
](mailto:?subject=Uasghr%C3%A1duithe%20fuinnimh%20in%20aisce%20%28Sc%C3%A9im%20Tithe%20N%C3%ADos%20Teo%29&body=https://www.citizensinformation.ie/ga/housing/housing-
grants-and-schemes/grants-for-home-renovations-and-improvements/warmer-homes-
scheme/?utm_source=sharebutton_email) [ ](javascript:void\(0\))

###  Ábhar Gaolmhar

  * [ _Scéim Iasachta Uasghrádaithe Fuinnimh Tí_ ](/ga/housing/housing-grants-and-schemes/grants-for-home-renovations-and-improvements/sceim-iasachta-uasghradaithe-fuinnimh-ti/)

Cuireann an Scéim Iasachta um Uasghrádú Fuinnimh Tí rátaí ísle úis ar fáil
d’úinéirí tí atá ag iarraidh a gcuid maoine a dhéanamh níos tíosaí ar
fhuinneamh. Is féidir na hiasachtaí sin a úsáid chun do theach a iarfheistiú
nó chun uasghrádú nó dhó a dhéanamh a fheabhsóidh feidhmíocht fuinnimh an tí
go suntasach.

  * [ _Scéim um Thithe Fuinnimh níos Fearr_ ](/ga/housing/housing-grants-and-schemes/grants-for-home-renovations-and-improvements/better-energy-homes-scheme/)

Soláthraíonn an scéim deontais chun cabhrú leat éifeachtacht fuinnimh an tí a
mhéadú, lena n-áirítear deontais le haghaidh insliú tí.

  * [ _Rátáil Fuinnimh Foirgnimh a fháil do do theach_ ](/ga/housing/owning-a-home/home-owners/getting-a-building-energy-rating-for-your-home/)

Breac-chuntas ar conas agus cén fáth le Rátáil Fuinnimh Foirgnimh (BER) a
fháil do do theach.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

