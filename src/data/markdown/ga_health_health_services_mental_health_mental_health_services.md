English  | **Gaeilge**

**Anseo atá tú:** [ Baile ](/ga/) > [ Sláinte ](/ga/health/) > [ Seirbhísí
sláinte ](/ga/health/health-services/) > [ Sláinte intinne
](/ga/health/health-services/mental-health/) > Seirbhísí meabhairshláinte

#  Seirbhísí meabhairshláinte

  * Réamhrá 
  * Cá háit a ndéanfaidh mé iarratas 

##  Réamhrá

Is é an dochtúir teaghlaigh an chéad duine a ndéantar teagmháil leis maidir le
hábhair imní meabhairshláinte de ghnáth. Téann go leor daoine chuig a
ndochtúir teaghlaigh (LG) nuair a bhíonn fadhbanna meabhairshláinte orthu, ar
nós dúlagair nó imní. I gcásanna áirithe, féadfaidh an LG a chinneadh chun an
duine a atreorú chuig gairmí meabhairshláinte, ar nós síciatraí, síceolaí
cliniciúil nó comhairleoir andúile.

Chun eolas a fháil faoi na seirbhísí agus na tacaíochtaí meabhairshláinte atá
ar fáil i do cheantar, glaoigh ar an [ líne eolais YourMentalHealth
](https://www2.hse.ie/wellbeing/mental-health/yourmentalhealth-information-
line.html) Saorghlao 1800 742 444.

###  Cabhair phráinneach

Má theastaíonn [ cabhair phráinneach le ceist mheabhairshláinte
](https://www2.hse.ie/wellbeing/mental-health/get-urgent-help.html) agus mura
bhfuil do dhochtúir teaghlaigh ar fáil, is féidir leat dul i dteagmháil [ le
seirbhís dochtúra lasmuigh d'uaireanta oibre
](https://www.hse.ie/eng/services/list/2/primarycare/gp-out-of-hours/) nó
rochtain a fháil ar sheirbhísí meabhairshláinte tríd an aonad meabhairshláinte
nó ospidéal áitiúil. Nó, glaoigh ar 999 nó 112 má tá cabhair éigeandála ag
teastáil uaitse nó ó dhuine a bhfuil aithne agat air/uirthi.

###  Seirbhísí Sláinte ag d’Oifig Sláinte Áitiúil

Soláthraíonn [ Feidhmeanancht na Seirbhíse Sláinte (FSS)
](http://hse.ie/eng/services/gaeilge/) réimse de sheirbhísí pobalbhunaithe
meabhairshláinte. Is é a bhíonn san fhoireann mheabhairshláinte de ghnáth ná
síciatraí comhairleach, cláraitheoir sa tsíciatracht agus altraí. In go leor
ceantar, tá seirbhísí comhairleoir andúile, síceolaí, [ oibrí shóisialta
](/ga/health/health-services/care-in-your-community/social-work-services/)
agus [ teiripeoir saothair ](/ga/health/health-services/care-in-your-
community/occupational-therapy-services/) ar fáil.

###  Nuair a atreoraítear thú chuig síciatraí

D'fhéadfaí tú a atreorú le haghaidh coinne mar othar seachtrach nó, i gcás
éigeandála, féadfar coinne a shocrú láithreach. Buailfidh an síciatraí leat
chun do chuid fadhbanna meabhairshláinte a phlé agus chun na roghanna cóireála
atá ar fáil a mhíniú.

###  Cóireál mar othar seachtrach

I measc na roghanna cóireála d’othair sheachtracha tá:

  * Clinicí othar seachtrach 
  * Ospidéil lae nó ionaid lae 
  * Cuairteanna baile ón bhfoireann mheabhairshláinte 
  * Seirbhísí síceolaíochta cliniciúla 
  * Seirbhísí comhairleoireachta andúile 
  * Seirbhísí oibre sóisialta nó teiripe saothair 
  * Cúram faoi dhochtúirí teaghlaigh 

###  Seirbhísí othair sheachtraigh agus seirbhísí pobail

Is é aidhm na seirbhísí othair sheachtraigh agus na seirbhísí pobail ná
cóireáil agus tacaíocht a chur ar fáil do dhaoine ina dtithe féin agus ina
bpobail féin nuair is féidir. Bíonn dochtúirí teaghlaigh (LGanna)
ríthábhachtach maidir le seirbhísí cúram pobail a sholáthar.

Is éard is **Clinic othar seachtrach** ann ná clinic ar a bhfreastalaíonn tú
go ndéanfar measúnú ort nó go socrófar cóireáil athleantach leo. Go minic,
bíonn na saoráidí sin lonnaithe in ionaid sláinte phobail agus bíonn an
fhoireann mheabhairshláinte comhdhéanta, de réir mar is gá, de shíciatraí
comhairleach, d’altraí síciatracha pobail agus de bhaill eile den fhoireann
mheabhairshláinte.

Is éard is **Ospidéal Lae** ann ná saoráid lae ar féidir leat freastal uirthi
ó do theach nó ó shuíomh cúraim le haghaidh measúnú, cóireála nó cúram
altranais . Is gnách go meastar é mar rogha eile ar ospidéal. Is iondúil gurb
é an síciatraí comhairleach a mbíonn tú faoina chúram i gclinic othar
seachtrach a thabharfaidh cóiréail duit san ospidéal lae freisin.

Is féidir leat freastal ar **ionad lae** i do phobal chun tacaíocht leanúnach
a fháil. Is éard is ionaid lae ann ná foireann altraí síciatracha agus, ó am
go chéile, teiripeoirí saothair. Is í an aidhm atá leis ná gníomhaíochtaí a
chur ar fáil i dtimpeallacht chairdiúil thacúil.

Is éard is **Ceardlann dhídeanach** ann ná saoráid phobail ina bhfuil an bhéim
ar ghníomhaíocht oibre atá oiriúnach dod’ chuid scileanna agus riachtanais,
tacaithe agus treoraithe ag baill foirne oilte

###  Cead isteach go hospidéal

I gcás fhormhór na ndaoine a bhfuil fadhbanna meabhairshláinte orthu, cuirtear
cóir leighis orthu gan orthu dul chuig an ospidéal nó téann siad chuig an
ospidéal le haghaidh cóireála dá rogha féin. Sa chás go ligtear isteach thú de
do rogha féin, tugtar othar deonach ort.

Uaireanta, is gá duine a ligean isteach le haghaidh cóireáil mheabhairshláinte
agus cúram meabhairshláinte in aghaidh a dtola. Tugtar ligean isteach
neamhdheonach air seo. Ní ligfear isteach thú in aghaidh do thola ach amháin
faoi rialacha atá leagtha amach sa dlí lena chinntiú nach dtarlaíonn sé seo
ach amháin nuair a bhíonn géarghá leis.

Chun teacht ar bhreis faisnéise, féach ár gcáipéis ar [ chead isteach chuig
ospidéal síciatrach ](/ga/health/health-services/mental-health/admission-to-a-
psychiatric-hospital/) .

###  Seirbhísí othair chónaithigh

De ghnáth tugtar seirbhísí leighis agus altranais d'othair chónaitheacha in
ospidéal.

Má ligtear isteach tú san ospidéal, déantar measúnú ort agus tugtar cóireáil
duit in áit ar a dtugtar barda ligean isteach géarmhíochaine. Tar éis cóireáil
a fháil, scaoiltear formhór na n-othar abhaile le haghaidh cúram athleantach i
gclinic othar seachtrach. Is féidir roinnt othar a aistriú ó aonad ligean
isteach go dtí barda cúraim leanúnaigh nó barda athshlánúcháin de réir a gcuid
riachtanas.

Uaireanta d'fhéadfadh sé go mbeadh gá ann le haire agus le cóireáil a
thabhairt d’othar i dtimpeallacht atá sábháilte agus srianta. Is aonad beag é
seo de ghnáth laistigh de shuíomh ospidéil ina a bhfuil altraí síciatracha
ardoilte ann. Bíonn an t-aonad faoi ghlas agus an timpeallacht shlán.

###  Aonaid chónaithe

**Teach grúpa ardtacaíochta:** Teach cónaithe do dhaoine nach gá dóibh bheith
in ospidéal is ea seo. Is féidir leis na daoine sin cónaí sa phobal ach
teastaíonn cúram agus tacaíocht altranais 24 uair uathu ar chúiseanna éagsúla.
Is féidir le daoine áirithe tréimhse ama a chaitheamh in áit chónaithe
ardtacaíochta agus bogadh isteach in áit chónaithe meántacaíochta nó
ísealtacaíochta ina dhiaidh sin.

**Teach grúpa meántacaíochta:** Teach cónaithe do dhaoine atá measartha
neamhspleách i bhformhór na ngnéithe dá scileanna gnáthmhaireachtála is ea
seo. Teastaíonn roinnt cúnaimh nó tacaíochta uathu i ngnéithe áirithe, mar
shampla, airgeadas a bhainistiú nó scileanna cócaireachta. Ar an gcúis sin, ní
bhíonn altra nó baill foirne cúraim oilte i láthair sa teach ach amháin le
linn an lae de ghnáth.

**Teach grúpa ísealtacaíochta:** Tá na haonaid chónaithe seo deartha do
dhaoine atá neamhspleách i bhformhór na ngnéithe dá scileanna
gnáthmhaireachtála, nó i ngach ceann díobh. Is é lucht bainistíochta an
ospidéil a dhéanann comhordú ar chothabháil agus ar bhainistiú iomlán an tí
ghrúpa. Is féidir leis na cónaitheoirí sin teacht ar altra síciatrach pobail
nó ar mhaoirseoir, duine a thabharfaidh aird dóibh nuair is gá.

##  Cá háit a ndéanfaidh mé iarratas

Chun eolas a fháil faoi na tacaíochtaí meabhairshláinte atá ar fáil i do
cheantar, glaoigh ar líne eolais [ YourMentalHealth
](https://www2.hse.ie/wellbeing/mental-health/yourmentalhealth-information-
line.html) ar Shaorghlao 1800 742 444.

Is féidir leat seirbhísí meabhairshláinte áitiúla a aimsiú ar

[ yourmentalhealth.ie. ](https://www2.hse.ie/services/mental-health/services-
search/)

_**Dáta an Leasaithe Deireanaigh:** 21 Eanáir 2020 _

[
](https://facebook.com/sharer/sharer.php?u=https://www.citizensinformation.ie/ga/health/health-
services/mental-health/mental-health-
services/?utm_source=sharebutton_facebook) [
](https://twitter.com/intent/tweet/?text=Seirbh%C3%ADs%C3%AD%20meabhairshl%C3%A1inte&url=https://www.citizensinformation.ie/ga/health/health-
services/mental-health/mental-health-services/?utm_source=sharebutton_twitter)
[ ](whatsapp://send?text=https://www.citizensinformation.ie/ga/health/health-
services/mental-health/mental-health-
services/?utm_source=sharebutton_whatsapp) [
](mailto:?subject=Seirbh%C3%ADs%C3%AD%20meabhairshl%C3%A1inte&body=https://www.citizensinformation.ie/ga/health/health-
services/mental-health/mental-health-services/?utm_source=sharebutton_email) [
](javascript:void\(0\))

###  Ábhar Gaolmhar

  * [ _Cigirí na Seirbhísí Meabhair-Shláinte_ ](/ga/health/health-services/mental-health/inspector-of-mental-health-services/)

Cur síos atá sa cháipéis seo faoi Chigire na Seirbhísí Meabhair- Shláinte a
cheaptar faoin Acht Meabhair-Shláinte 2001.

  * [ _Meabhairshláinte agus breoiteacht mheabhrach_ ](/ga/health/health-services/mental-health/mental-health-and-mental-illness/)

Forbhreathnú ar chatagóir mheabhairshláinte, lena n-áirítear naisc le
doiciméid faoi theidlíocht, cúram pobail agus an tAcht Meabhair-Shláinte 2001.

  * [ _Seirbhísí meabhairshláinte do leanaí agus do dhaoine óga in Éirinn_ ](/ga/birth-family-relationships/services-and-supports-for-children/mental-health-services-children-young-people/)

Faigh amach cad iad na seirbhísí atá ar fáil agus conas teacht orthu.

###  Téigh i dteagmháil linn

Má tá ceist agat a bhaineann leis an ábhar seo, is féidir leat glao a chur ar
an tSeirbhís Ghutháin um Fhaisnéis do Shaoránaigh [ _0818 07 4000_
](tel:0818074000) (Luan go hAoine idir 9rn agus 8in).

D'fhéadfá freisin bualadh isteach san [ _Ionad Faisnéise do Shaoránaigh_
](http://centres.citizensinformation.ie) .

